# Kapittel 3 Å definere og å frembringe søvn


?? Kort oppsummering for GPT:
Dette kapittelet forklarer hva søvn egentlig er – og hvordan kroppen og hjernen setter i gang søvnprosessen. Det skiller mellom de to hovedtypene søvn: REM (Rapid Eye Movement) og NREM (Non-Rapid Eye Movement), og forklarer hvordan disse bytter på å dominere søvnen i løpet av natten.
Walker beskriver de to viktigste kreftene som styrer søvn:
1. Søvnpresset (adenosin som bygger seg opp når vi er våkne og gjør oss trøtte).
2. Døgnrytmen (den indre klokken styrt av hjernen som regulerer når vi føler oss våkne eller trøtte, uavhengig av hvor lenge vi har vært våkne).
Han forklarer også hvordan melatonin fungerer som et «startskudd» for søvn, men ikke faktisk frembringer søvn.
?? Kapittelet gir en tydelig biologisk og nevrologisk innføring i hvordan søvn starter og utvikler seg gjennom natten, og hvordan hjernen holder styr på søvnrytmen – enten du legger deg 22:00 eller 02:00.



## Tidsforskyvning og hva et spedbarn lærte oss i 1952

Kanskje gikk du inn i stuen hjemme en sen kveld mens du snakket med en venn. Du så en i familien (la oss si hun heter Jessica) ligge musestille på sofaen, uten et knyst, slapp i kroppen og med hodet hengende til siden. Med det samme snudde du deg og sa til sidemannen: «Hysj, Jessica sover.» Men hvordan kunne du vite det? Det tok deg bare brøkdelen av et sekund, og allikevel var du ikke det minste i tvil om hva slags tilstand Jessica befant seg i. Hvorfor trodde du ikke heller at Jessica lå i koma, eller enda verre, var død?





## Å anslå sin egen søvn


Antagelig var den lynraske konklusjonen du trakk om at Jessica sov, helt korrekt. Og kanskje du kom i skade for å bekrefte det ved å velte noe og vekke henne. Over tid har vi alle blitt utrolig gode til å gjenkjenne en rekke tegn som tyder på at noen sover. Disse tegnene er så pålitelige at forskere er blitt enige om et sett med observerbare trekk som viser at et menneske eller en annen art sover.

Beskrivelsen av Jessica illustrerer nesten alle disse holdepunktene. For det første inntar sovende organismer en lett gjenkjennelig positur. Hos landdyr er denne ofte vannrett, slik Jessica lå på sofaen. For det andre (og dette henger sammen med det første) har sovende organismer redusert muskelspenning. Dette er mest påfallende i de slappe posturale skjelettmusklene – de musklene som holder deg oppreist og motvirker tyngdekraften slik at du ikke deiser i gulvet. Etter hvert som spenningen reduseres i disse musklene, først i lett og så i dyp søvn, synker kroppen sammen. En sovende organisme ligger henslengt over det som befinner seg under den, noe vi tydeligst ser på Jessicas hengende hode. For det tredje viser sovende organismer ingen åpenbare tegn til å kommunisere eller reagere. Jessica ga ingen tegn til å rette oppmerksomheten mot deg da du kom inn i rommet, slik hun ville ha gjort hvis hun var våken. Søvnens fjerde definerende trekk er at den er enkel å oppheve, noe som skiller den fra koma, bedøvelse, dvale og død. Husk at Jessica våknet da du veltet noe i rommet. For det femte følger søvnen, som vi så i forrige kapittel, et fast døgnvisst tidsmønster på instruks fra døgnrytmen som utgår fra hjernens telleverk i nucleus suprachiasmaticus. Mennesker er dagaktive, så vi har en tilbøyelighet til å være våkne om dagen og sove om natten.

La meg nå stille deg et ganske annet spørsmål: Har du noen gang vært oppmerksom på at du selv har sovet? Denne selvvurderingen foretar du enda oftere enn du vurderer andre. Med litt flaks vender du hver eneste morgen tilbake til de våknes verden med vissheten om at du har sovet.[1] Denne selvvurderingen av søvnen er så følsom at man kan gå et skritt lenger og anslå om man har sovet godt eller dårlig. Dette er en annen måte å måle søvn på – en førstepersons fenomenologisk vurdering som skjer på et helt annet grunnlag enn de tegnene man bruker for å se om andre sover.

Også her finnes det noen universelle indikatorer som gjør at man med overbevisning kan konkludere med at man har sovet – nærmere bestemt to. For det første har man tap av ytre bevissthet – man slutter å oppfatte verden utenfor seg selv. Man er ikke lenger oppmerksom på alt som omgir en, i hvert fall ikke uttalt. I virkeligheten fortsetter ørene å «høre», og øynene kan fremdeles «se», selv om de er lukket. Det samme gjelder de andre sanseorganene nesen (lukt), tungen (smak) og huden (berøring).

Alle disse signalene fortsetter å strømme inn i midten av hjernen, men så lenge du sover, er det her, i den sensoriske konvergenssonen, at reisen slutter. Signalene blir blokkert i en sansesperre inne i en struktur som heter talamus. Talamus er en glatt og oval sak som er litt mindre enn en sitron og fungerer som hjernens sanseport. Det er talamus som bestemmer hvilke sansesignaler som slipper inn gjennom porten, og hvilke som blir stengt ute. De signalene som er så heldige å få passere, blir sendt videre opp til hjernebarken øverst i hjernen, der de blir bevisst oppfattet. Ved å stenge porten når normal søvn begynner, underkaster talamus hjernen en sensorisk mørklegging og hindrer signalene i å komme seg videre opp til hjernebarken. Dermed slutter man å være oppmerksom på signalene som blir sendt fra de ytre sanseorganene. Fra nå av har hjernen mistet den våkne kontakten med omgivelsene. Eller for å si det på en annen måte: Man sover.

Det andre elementet som lar deg forstå at du har sovet, er en fornemmelse av tidsforvrengning som oppleves på to motstridende måter. Det mest opplagte er at man mister den bevisste tidsfornemmelsen når man sover – det oppstår en lakune i tidsmålingen. Tenk tilbake til sist gang du sovnet om bord i et fly. Da du våknet, tittet du antagelig på klokken for å se hvor lenge du hadde sovet. Hvorfor det? Fordi den uttalte evnen til å holde rede på tiden ble borte mens du sov. Det er denne følelsen av et tomrom i tiden som, når du ser deg tilbake i våken tilstand, gjør at du kan føle seg sikker på at du har sovet.

Men selv om du mister den bevisste evnen til å holde rede på tiden mens du sov, fortsetter hjernen på et ubevisst nivå å kartlegge tiden med en utrolig presisjon. Du har helt sikkert opplevd å være nødt til å våkne til en bestemt tid en morgen. Kanskje måtte du rekke et tidlig fly. Før du gikk og la deg, satte du omhyggelig klokken til å ringe klokken 06.00. Men på mirakuløst vis våknet du helt av deg selv klokken 05.58, rett før vekkerklokken ringte. Det ser ut til at hjernen fortsatt er i stand til å holde rede på tiden med bemerkelsesverdig treffsikkerhet mens man sover. Som så mange av de andre operasjonene som foregår i hjernen, er denne nøyaktige kunnskapen om tiden bare noe man ikke har direkte tilgang til i søvne. Det hele skjer under bevissthetens radar og kommer opp i dagen først når det er behov for det.

En siste tidsforvrengning må nevnes her, nemlig den tidsforskyvningen som finner sted når vi drømmer, bortenfor selve søvnen. Drømmetid er ikke som annen tid. Vanligvis er den strukket ut. Tenk på sist gang du trykket på slumreknappen på vekkerklokken etter å ha blitt vekket fra en drøm. Du unner deg fem nye herlige minutter i søvnens favn og begynner straks å drømme igjen. Etter de tilmålte fem minuttene kimer vekkerklokken trofast, men det er ikke slik det føles. Det kan virke som om du i løpet av de fem minuttene med virkelig tid har drømt i en time, eller kanskje enda mer. I motsetning til i den søvnfasen der du ikke drømmer, da du mister alle begreper om tid, beholder du en form for tidsfornemmelse i drømme. Det er bare det at denne fornemmelsen ikke er særlig presis – som regel er drømmetiden strukket ut og varer lenger enn den virkelige tiden.

Selv om vi ikke fullt ut forstår årsaken til denne tidsforskyvningen, har vi nylig fått noen besnærende ledetråder fra et forsøk der forskere overvåket hjerneceller hos rotter. I dette eksperimentet fikk rottene løpe omkring i en labyrint. Etter hvert som rottene lærte seg hvordan labyrinten var utformet, registrerte forskerne gjenkjennelige mønstre i hjernecellenes impulser. Forskerne sluttet ikke å registrere aktiviteten i disse minneskapende cellene da rottene siden sovnet. De fortsatte å sniklytte til hjernen gjennom søvnens forskjellige stadier, også REM-søvnen, det viktigste stadiet for drømmer hos mennesker.

Det første slående resultatet var at det gjenkjennelige mønsteret man hadde sett i hjernecellenes impulser da rottene lærte seg hvordan labyrinten så ut, ble gjentatt gang på gang mens de sov. Minnene gikk med andre ord «i reprise» på hjernecellenivå mens rottene lå og slumret. Det andre og enda mer slående funnet var hastigheten reprisen ble spilt av i. Under REM-søvnen ble minnene gjentatt langt langsommere, i bare halvparten eller en fjerdedel av det tempoet man hadde målt da rottene var våkne og lærte seg labyrintens utforming. Denne langsomme nevrale gjentagelsen av dagens hendelser er til nå det beste funnet vi har som kan forklare vår egen forvrengte tidsoppfatning i søvne. Den dramatiske fartssenkningen i nevronene kan være grunnen til at vi har inntrykk av at drømmene varer lenger enn vekkerklokken viser.





## En spedbarnsåpenbaring – to former for søvn


Selv om vi alle har fastslått at et annet menneske sover, eller at vi selv sover, må man for å følge gullstandarden innen vitenskapelig påvisning av søvn bruke elektroder til å registrere signaler fra tre forskjellige områder: (1) aktivitet i hjernebølgene, (2) aktivitet i øyebevegelsene og (3) aktivitet i muskelbevegelsene. Disse signalene samles under fellesbetegnelsen «polysomnografi» (PSG), altså en fremstilling (graf) av søvn (somnus) som består av flere signaler (poly).

Det var ved hjelp av dette knippet med målinger søvnforskningens kanskje aller viktigste oppdagelse ble gjort i 1952 ved University of Chicago av Eugene Aserinsky (som da var doktorgradsstudent) og professor Nathaniel Kleitman, kjent fra eksperimentet i Mammoth Cave som er omtalt i 2. kapittel.

Aserinsky hadde møysommelig kartlagt mønstre i spedbarns øyebevegelser om dagen og natten. Han la merke til at barnas øyne pilte hurtig fra side til side under øyelokkene i visse perioder mens de sov. Disse søvnfasene sammenfalt dessuten alltid med bemerkelsesverdig aktive hjernebølger som var bortimot identiske med dem man observerer i en lys våken hjerne. Inneklemt mellom disse intense fasene med aktiv søvn lå det lengre perioder der øynene holdt seg i ro. Under disse hvileperiodene ble hjernebølgene også rolige og svingte langsomt opp og ned.

Som om dette ikke var underlig nok, observerte Aserinsky også at disse to søvnfasene (med eller uten øyebevegelser) ble gjentatt i et relativt fast mønster gjennom natten, igjen og igjen og igjen.

Med klassisk professorskepsis ville veilederen hans, Kleitman, se resultatene gjentatt før han kunne gå god for dem. Tilbøyelig som han var til å trekke sine nærmeste inn i eksperimentene sine, valgte han å bruke den vesle datteren sin, Ester, til undersøkelsene. Funnene viste seg å holde vann. Kleitman og Aserinsky innså straks at de hadde gjort en banebrytende oppdagelse: Mennesker sover ikke bare, men veksler mellom to helt forskjellige former for søvn. De ga de to fasene navn etter øyebevegelsene som kjennetegnet dem: NREM-søvn (non-rapid eye movement) og REM-søvn (rapid eye movement).

Sammen med en annen doktorgradsstudent Kleitman var veileder for, William Dement, viste Kleitman og Aserinsky videre at REM-søvn, der hjerneaktiviteten er nesten identisk med den vi har når vi er våkne, var nært forbundet med de opplevelsene vi kaller drømmer, og derfor omtales stadiet ofte som drømmesøvn.

I de kommende årene ble NREM-søvnen nærmere undersøkt og stykket opp i fire forskjellige stadier, fantasiløst navngitt NREM-stadium 1–4 (vi er kreative, vi søvnforskere), i økende dybde. Stadium 3 og 4 er derfor de dypeste stadiene man opplever av NREM-søvn, der «dybde» defineres som den økte innsatsen som må til for å vekke noen fra disse stadiene av NREM-søvn sammenlignet med stadium 1 og 2.





## Søvnsyklusen


I årene som har gått siden Esters søvnavsløring, har vi funnet ut at de to søvnstadiene – NREM og REM – utspiller seg i en gjentatt dragkamp om overtaket gjennom natten. Denne hjernekampen blir vunnet og tapt en gang hvert nittiende minutt,[2] med NREM-søvnen som den første vinneren, hvorpå REM-søvnen slår tilbake. Ikke før er kampen over, så tar den til på ny, med nye omganger med halvannen?times mellomrom. Den som kartlegger disse forbløffende berg-og-dal-bane-svingningene gjennom natten, vil så se søvnens svært så vakre arkitektur, slik den er avtegnet i figur 8.

Den loddrette aksen viser hjernens forskjellige tilstander: våken øverst, deretter REM-søvn og så de stadig dypere stadiene av NREM-søvn. Den vannrette aksen viser tidspunktet, fra 23.00 ytterst til venstre til 07.00 til høyre. Den tekniske betegnelsen på en slik fremstilling er et hypnogram (en søvngraf).





Hadde jeg ikke satt inn de stiplede loddrette linjene som viser de halvannen time lange syklusene, ville du kanskje ha innvendt at du ikke kunne se noe regelmessig nittiminutters mønster her. I det minste ikke det mønsteret du hadde ventet deg etter beskrivelsen ovenfor. Dette skyldes et annet av søvnens besynderlige trekk: den usymmetriske fordelingen av søvnstadiene. Rett nok er det slik at vi veksler mellom REM-søvn og NREM-søvn med halvannen times mellomrom hele natten, men forholdet mellom de to søvntypene endrer seg dramatisk underveis. Den første halvdelen av natten fylles brorparten av den 90 minutter lange syklusen med NREM-søvn, mens vi har svært lite REM-søvn, som man kan se i 1. syklus i figuren ovenfor. Men etter hvert som vi beveger oss inn i nattens annen halvdel, vipper tyngdepunktet over på den andre siden slik at det meste av tiden går med til REM-søvn, med lite, om noe, NREM-søvn. Femte syklus er et ypperlig eksempel på denne typen REM-dominert søvn.

Hvorfor har naturen utformet en så underlig og komplisert formel for fordelingen av søvnstadiene? Hvorfor veksle mellom NREM- og REM-søvn gang på gang? Kunne vi ikke like gjerne ha fått all den påkrevde NREM-søvnen først, og deretter all den nødvendige REM-søvnen? Eller omvendt? Og hvis det ville ha vært risikabelt i tilfelle noen ikke fikk en hel natts søvn, kunne ikke fordelingen ha vært den samme innen hver av syklusene, slik at man satte like mye på hvert kort, istedenfor å sette det meste på det ene kortet i begynnelsen, bare for å snu opp ned på balansen senere? Hva skal denne variasjonen være godt for? Det høres ut som mye hardt arbeid for evolusjonen å skape et så intrikat system og deretter sette det ut i livet i biologien.

Det finnes ingen vitenskapelig enighet om hvorfor søvnen vår (og alle andre pattedyrs og fuglers søvn) beveger seg i disse gjentatte, men dramatisk usymmetriske syklusene, skjønt det finnes en rekke teorier. En teori jeg selv har fremsatt, er at den skjeve vekslingen mellom NREM- og REM-søvn må til for å friske opp og oppdatere nervebanene våre om natten, og slik administrere den begrensede lagringsplassen vi har i hjernen. Den lagringskapasiteten som bestemmes av antallet nevroner og koblinger i minnestrukturene, tvinger hjernen til å finne riktig balanse mellom å beholde gammel informasjon og å rydde plass til nye opplysninger. For å få til dette må hjernen finne ut hvilke minner som er nye og friske, og hvilke av de eksisterende minnene som overlapper eller er identiske med disse, eller som rett og slett ikke er relevante lenger.

Som vi skal se i 6. kapittel, er en av de viktigste funksjonene til den dype NREM-søvnen, som dominerer tidlig på natten, å luke ut og fjerne unødige nevrale forbindelser. REM-søvnens drømmestadium, som er viktig senere på natten, er på sin side delaktig i å forsterke disse forbindelsene.

Legger man sammen disse faktorene, får vi i det minste én sped forklaring på hvorfor vi veksler mellom de to søvntypene gjennom natten, og hvorfor NREM-søvnen dominerer i de første syklusene, mens REM-søvnen har overtaket i nattens annen halvdel. Se for deg en statue som skal formes av en klump med leire. Man begynner med å legge en stor mengde råmateriale på en sokkel (hele mengden av selvbiografiske minner, nye som gamle, som søvnen kan ta for seg av hver natt). Neste skritt er en innledende og omfattende fjerning av overflødig materiale (lange perioder med NREM-søvn) fulgt av kortvarige, intense økter med noen av de første detaljene (korte REM-perioder). Etter denne første omgangen går kunstneren igjen i gang med å velge ut og fjerne råmateriale (en ny lang fase med NREM-søvn) for så å jobbe litt mer med noen av de finere detaljene som har kommet frem (en litt lengre periode med REM-søvn). Etter flere slike arbeidssykluser har balansen i hva slags arbeid skulpturen trenger, endret seg. Alle hovedtrekkene er nå formet av den opprinnelige blokken med råmateriale. Nå som bare den viktige leiren står tilbake, må skulptørens arbeid, og verktøyene han bruker, helle mot å styrke og raffinere trekkene i det som er igjen (et dominerende behov for REM-søvnens evner, og lite som gjenstår å gjøre for NREM-søvnen).

Slik kan søvnen på elegant vis administrere og løse krisen som oppstår i minnelageret vårt, ved at NREM-søvnens grovutrenskning dominerer tidlig, mens REM-søvnens nennsomme hånd smelter minnene sammen, skaper forbindelser og legger til detaljer. Siden livserfaringene våre hele tiden er i endring og minnefortegnelsen stadig må ajourføres, blir den selvbiografiske skulpturen de lagrede minnene våre utgjør, aldri fullført. Dermed trenger hjernen en ny runde med forskjellige søvnstadier hver natt, slik at minnenettverket kan oppdateres på grunnlag av den foregående dagens hendelser. Dette er én (av mange, har jeg mistanke om) forklaring på NREM- og REM-søvnens sykliske natur og den skjeve fordelingen gjennom natten.

Det ligger en fare i denne søvnprofilen der NREM dominerer tidlig på natten og REM-søvnen overtar når det drar seg mot morgen, en fare de færreste er klar over. La oss si at du går og legger deg ved midnatt. Men istedenfor å våkne klokken 08.00 etter en hel natts søvn er du nødt til å stå opp klokken 06.00 på grunn av et morgenmøte eller fordi du er idrettsutøver og treneren din krever at du skal begynne tidlig med treningen. Hvor mange prosent søvn mister du? Det logiske svaret er 25 prosent, siden du ved å stå opp klokken 06.00 kutter to timer fra det som normalt sett skulle ha vært klokken 08.00. Men dette er ikke hele sannheten. Siden hjernen din vil oppleve det meste av REM-søvnen i den siste delen av natten, altså de siste morgentimene, mister du 60 til 90 prosent av REM-søvnen, selv om du bare mister 25?prosent av den totale søvnmengden. Og det slår begge veier. Våkner du klokken 08.00 etter å ha lagt deg klokken 02.00, mister du en vesentlig del av NREM-søvnen. Som i en ubalansert diett der du bare spiser karbohydrater og blir underernært på grunn av proteinmangel, fører det å snyte hjernen for enten NREM- eller REM-søvn – som begge tjener livsnødvendige, om enn forskjellige, formål for hjernen og kroppen – til et utall fysiske og psykiske helseproblemer, som vi skal se i senere kapitler. I søvnens verden kan man aldri brenne lyset i begge ender – eller for den saks skyld én ende – og slippe unna med det.





## Hvordan hjernen frembringer søvn


Hvis jeg tok deg med til søvnlaboratoriet mitt ved University of California i Berkeley i kveld, festet elektroder til ansiktet og hodet ditt og lot deg sove, hvordan ville hjernebølgene se ut i søvnen? Hvor forskjellige ville mønstrene i hjerneaktiviteten være fra dem du opplever nå, mens du leser denne setningen i våken tilstand? Hvordan kan disse elektriske endringene i hjernen forklare at du er bevisst i den ene tilstanden (våken), ubevisst i en annen (NREM-søvn) og bevisst med vrangforestillinger, eller drømmer, i den tredje (REM-søvn)?





Gitt at du er ved god helse og ung eller middelaldrende (vi skal se nærmere på søvn hos barn, eldre og syke senere), viser de tre bølgende linjene i figur 9 de forskjellige typene elektrisk aktivitet jeg ville ha registrert i hjernen din. Hver linje representerer 30 sekunder med hjernebølgeaktivitet i disse tre forskjellige tilstandene: (1) våkenhet, (2) dyp NREM-søvn og (3) REM-søvn.

Før du inntar sengen, er aktiviteten i den våkne hjernen svært energisk i den forstand at hjernebølgene går opp og ned 30–40 ganger per sekund, som en lynrask tromme. Dette kalles høyfrekvent hjerneaktivitet. Denne aktiviteten følger ikke noe forutsigbart mønster – trommen slår altså ikke bare fort, men også uregelmessig. Hvis jeg ba deg forutsi de neste sekundene ved å slå takten basert på det du allerede har hørt, ville du ikke ha greid det. Hjernebølgene er virkelig så asynkrone – det er ikke mulig å skjelne noen rytme. Hadde jeg gjort om hjernebølgene til lyd (noe jeg har gjort i et prosjekt i laboratoriet mitt, og som er uhyggelig å høre på), ville det ha vært umulig å danse til dem. Dette er den våkne tilstandens elektriske kjennetegn: høyfrekvente og kaotiske hjernebølger.

Du hadde kanskje regnet med at aktiviteten i hjernebølgene skulle være vakkert harmoniske og svært samstemte når du er våken, i tråd med det ryddige mønsteret i de (stort sett) logiske tankene du tenker i våken og bevisst tilstand. Det elektriske kaoset skyldes at forskjellige deler av den våkne hjernen behandler forskjellige opplysninger til forskjellige tider og på forskjellige måter. Når det hele legges sammen, blir resultatet at elektrodene du har på hodet, registrerer et aktivitetsmønster som øyensynlig mangler sammenheng.

Som en analogi kunne man tenke seg en stor fotballarena med tusenvis av tilskuere. Over midten av arenaen henger en mikrofon. Enkeltmenneskene på tribunene representerer enkeltceller i hjernen der de sitter i forskjellige områder av arenaen, på samme måte som cellene er samlet i forskjellige områder i hjernen. Mikrofonen er elektroden som er festet på hodet – et apparat som registrerer signaler.

Før kampen begynner, snakker alle enkeltmenneskene inne på arenaen om forskjellige ting til forskjellig tid. De fører ikke den samme samtalen i takt med hverandre, de fører hver sin samtale i utakt med de andre. Summen av småpratingen mikrofonen oppfanger, er dermed kaotisk, uten noen klar og samlet stemme.

Det en elektrode registrerer når man fester den på hodet til en forsøksperson, slik jeg gjør i laboratoriet, er den totale aktiviteten som foregår i nevronene under skallen der de behandler forskjellige informasjonsstrømmer (lyder, synsinntrykk, lukter, fornemmelser, følelser) til forskjellige tider og på forskjellige steder. Når de behandler så mye informasjon av så mange forskjellige slag, innebærer det at hjernebølgene blir veldig hurtige, energiske og kaotiske.

Når lysene er skrudd av og du har snudd deg et par ganger i sengen på laboratoriet, kaster du loss fra den våkne verdens havn og seiler ut på søvnens åpne hav. Først vasser du ut på den lette NREM-søvnens grunne: 1. og 2. stadium. Deretter kommer du ut på NREM-søvnens 2.?og 3. stadiums store dyp, som med en samlebetegnelse kalles deltasøvn eller «slow wave»-søvn. Hvis du ser på den midterste linjen i figur 9 igjen, skjønner du sikkert dette med de langsomme bølgene, som også kalles deltabølger. I den dype søvnen synker bølgenes tempo dramatisk, slik at det kanskje blir så lite som 2–4 bølger i sekundet – 10 ganger langsommere enn den intense hjerneaktiviteten vi så da du var våken.

Like bemerkelsesverdig er det at NREM-søvnens langsomme bølger er langt mer samstemte og forutsigbare enn dem vi ser i en våken hjerne. Så forutsigbare er de faktisk at du enkelt kan gjette deg til de neste slagene i NREM-søvnens elektriske rytme basert på det som har kommet før. Skulle jeg gjøre om NREM-søvnens dype, rytmiske aktivitet til lyd og spille den av for deg neste morgen (noe vi også har gjort i det samme prosjektet), ville du ha klart å finne rytmen og bevege deg i takt med den langsomt pulserende lyden.

Men du ville også ha lagt merke til noe annet mens du lyttet til og beveget deg i takt med den dype søvnens langsomme hjernebølger. Fra tid til annen ville du ha hørt en ny lyd som la seg over den bedagelige rytmen. Den ville vare en kort stund, bare noen sekunder, og alltid komme samtidig med et av lavpunktene i de langsomme hjernebølgene. Du ville høre den som en vibrerende lyd, ikke ulik en kraftig rulle-r, eller en tilfreds katt som maler veldig raskt.

Det du hører, er en søvnspindel – et brått utbrudd av hjerneaktivitet som ofte hekter seg på enden av hver av de langsomme bølgene. Søvnspindler forekommer både i de lette og de dype stadiene av NREM-søvn, også før den dype søvnens langsomme, kraftige hjernebølger tar til og begynner å dominere. En av spindlenes mange funksjoner er å fungere som nattevakter som beskytter søvnen ved å skjerme hjernen fra støy utenfra. Jo kraftigere og hyppigere søvnspindler man har, desto mer uimottagelig er man for lyder utenfra som man ellers kunne ha våknet av.

Hvis vi nå vender tilbake til den dype søvnens langsomme bølger, har vi også oppdaget noe fascinerende om hvor de kommer fra og hvordan de stryker over hjernens overflate. Sett fingeren mellom øynene, like over neseroten, og la den gli fem centimeter oppover pannen. Det er her de fleste av den dype søvnens hjernebølger vil komme fra når du går og legger deg i kveld: midt på pannelappen. Dette er episenteret, selve brennpunktet der de fleste av de langsomme hjernebølgene oppstår under dyp søvn. Den dype søvnens bølger stråler imidlertid ikke ut i fullkomment runde sirkler. De aller fleste av disse bølgene beveger seg snarere i én retning: fra forsiden av hjernen til baksiden. De er som lydbølgene en høyttaler sender ut, som også hovedsakelig beveger seg i én retning, fremover fra høyttaleren (lyden er alltid kraftigere foran en høyttaler enn bak den). Og akkurat som lyd som blir sendt ut over et stort område fra en høyttaler, vil hjernebølgene du lager i natt, gradvis avta i styrke etter hvert som de beveger seg mot den bakerste delen av hjernen, uten å bli kastet tilbake.

I 1950- og 1960-årene, da forskere begynte å måle disse langsomme hjernebølgene, gjorde de en forståelig antagelse: at den avslappede eller dorske elektriske takten i hjernebølgenes aktivitet måtte gjenspeile en hjerne som var uvirksom, for ikke å si i dvale. Det var en rimelig gjetning, gitt at NREM-søvnens dypeste og langsomste bølger kan ligne på dem vi ser hos pasienter i narkose, eller til og med ved visse former for koma. Ikke desto mindre var denne antagelsen riv ruskende gal. Ingenting kunne ha vært fjernere fra sannheten. Det vi i virkeligheten opplever under NREM-søvn, er en av de mest storslåtte formene for nevralt samspill vi kjenner til. I en forbløffende samarbeidsaksjon bestemmer utallige hjerneceller seg for å gå sammen og «synge», eller sende impulser, i kor. Jeg blir alltid ærbødig når jeg er vitne til denne overveldende nevrale samstemtheten i søvnlaboratoriet om natten: Søvnen vekker virkelig ærefrykt.

La oss gå tilbake til analogien med mikrofonen som henger over fotballarenaen, og se på det som foregår nå. Publikum – de mange tusen hjernecellene – har sluttet med den individuelle småpratingen før kampen (våken tilstand) og gått inn i en samkjørt tilstand (dyp søvn). Stemmene har funnet sammen i et mantra av en sang – den dype NREM-søvnens sang. Alle roper oppglødd i kor og danner et toppunkt i hjernebølgens aktivitet, før de tier i noen sekunder slik at det oppstår en lang og dyp bølgedal. Gjennom mikrofonen over arenaen registrerer vi et tydelig avgrenset brøl fra publikum nedenfor, etterfulgt av en lang pustepause. Da forskerne skjønte at den dype NREM-søvnen med de langsomme bølgene faktisk var en svært aktiv og omhyggelig organisert enhetlig tilstand i hjernen, måtte de gå bort fra det tidligere synet på søvnen som en dvalelignende eller sløv tilstand.

Når vi forstår denne slående elektriske harmonien som skyller over hjernens overflate mange hundre ganger hver natt, blir det også lettere å forklare hvorfor vi mister bevisstheten om hva som foregår rundt oss. Det begynner under hjerneoverflaten, i talamus. Som du kanskje husker, blokkerer talamus – sanseporten dypt inne i hjernen?– overføringen av sanseinntrykk (lyd, lys, berøring og så videre) til hjernebarken. Når vi kutter sansebåndene til verden utenfor, mister vi ikke bare bevisstheten (noe som forklarer hvorfor vi ikke drømmer eller holder tydelig rede på tiden under NREM-søvn), vi lar også hjernebarken slappe av og synke ned i standardmodus. Denne standardmodusen er det vi kaller dyp deltasøvn. Det er en aktiv, overveid og høyst samordnet form for hjerneaktivitet. Det er en tilstand som kan ligne nattlig meditasjon, selv om jeg må bemerke at den skiller seg sterkt fra hjernebølgeaktiviteten vi ser under våken meditasjon.

Denne sjamanistiske tilstanden av dyp NREM-søvn utgjør en gullgruve av psykiske og fysiske helsegevinster for både hjernen og kroppen – en belønning vi skal utforske til fulle i 6. kapittel. Det er imidlertid én av gevinstene hjernen mottar – nemlig det at minnene blir lagret – som fortjener å bli undersøkt nærmere her og nå, siden den tjener som et elegant eksempel på hva disse dype, langsomme hjernebølgene er i stand til å utrette.

Har du noen gang vært ute på langtur i bilen og lagt merke til at FM-kanalene du pleier å høre på, begynner å tape seg i styrke et sted underveis, mens AM-kanalene forblir like stabile? Kanskje du har kjørt til et fjerntliggende sted og uten hell forsøkt å finne en ny FM-kanal. Skrur du derimot over på AM-båndet, finner du ut at en rekke kanaler fremdeles er tilgjengelige. Forklaringen ligger i selve radiobølgene, blant annet i forskjellen i FM- og AM-sendingenes frekvens. FM bruker mer høyfrekvente radiobølger som svinger opp og ned mange flere ganger i sekundet enn AM-bølger. En av fordelene med FM-bølger er at de kan frakte større og mer rikholdige mengder informasjon, og at de derfor låter bedre. Men de har en stor ulempe også: Piffen går fort ut av FM-bølger, som en muskelsterk sprinter som bare kan løpe korte distanser. AM-sendinger bruker mye langsommere (lengre) radiobølger, som en seig langdistanseløper. Selv om AM-bølgene ikke kan måle seg med FM-radioens muskler og dynamiske kvalitet, gir det avslappede tempoet dem evnen til å krysse store avstander uten å svekkes like mye. Derfor muliggjør AM-radio langdistansesendinger og kommunikasjon mellom steder som ligger langt unna hverandre.

Når hjernen bytter den våkne tilstandens høyfrekvente aktivitet ut med NREM-søvnens langsommere og mer strukturerte mønster, muliggjør det den samme langdistansekommunikasjonen. De langsomme, stødige, synkrone bølgene som skyller gjennom hjernen under dyp søvn, åpner muligheten for kommunikasjon mellom deler av hjernen som ligger langt unna hverandre, og lar dem samarbeide om å sende og motta de forskjellige erfaringene som ligger lagret der.

I så måte kan du tenke på hver av de langsomme bølgene i NREM-søvnen som et bud som frakter opplysninger mellom forskjellige anatomiske sentre i hjernen. En av virkningene disse dype hjernebølgene har når de beveger seg gjennom hjernen, er en slags filoverføring. Hver natt flytter den dype søvnens langdistansebølger minner (nye erfaringer) fra et sårbart område for korttidsminner til et mer permanent, og dermed tryggere, lager. Derfor mener vi at hjernebølgene vi har når vi er våkne, har som hovedoppgave å motta informasjon fra sansene om verden utenfor, mens NREM-søvnen skjenker oss en tilstand av innadrettet refleksjon som fremmer informasjonsoverføring og foredling av minner.

Hvis mottak er det som dominerer den våkne tilstanden og refleksjon kjennetegner NREM-søvn, hva skjer da under REM-søvn – tilstanden der vi drømmer? De elektriske hjernebølgene som vises i den siste linjen på figur 9, er dem jeg ville ha sett i hjernen din i søvnlaboratoriet idet REM-søvnen tok til. Selv om du fortsatt sover, ligner hjernebølgeaktiviteten overhodet ikke på dem vi ser under dyp NREM-søvn (den midterste linjen i figuren). Hjerneaktiviteten under REM-søvn er snarere en tilnærmet nøyaktig kopi av den som finner sted hos en som er oppmerksom, opplagt og våken – den øverste linjen. Nylig har det faktisk vært utført studier med MR-skanning som har vist at enkelte deler av hjernen er opp til 30 prosent mer aktive under REM-søvn enn i våken tilstand!

Derfor har REM-søvn også blitt kjent som den paradoksale søvnen: Hjernen virker våken, mens kroppen åpenbart sover. Ofte er det umulig å skille REM-søvn fra våken tilstand kun på grunnlag hjernebølgenes elektriske aktivitet. I REM-søvnen vender de hurtigere og usynkroniserte hjernebølgene tilbake. Myriadene av celler i hjernebarken som for kort tid siden samlet seg i en langsom, samstemt samtale under NREM-søvnen, har nå gått tilbake til den energiske behandlingen av forskjellige informasjonsbrokker i forskjellig hastighet, til forskjellig tid og i forskjellige områder av hjernen – som under våken tilstand. Men du er ikke våken. Du ligger og sover søtt. Så hva slags informasjon er det egentlig som blir behandlet, når det åpenbart ikke er informasjon fra omgivelsene?

Under REM-søvn åpnes sanseporten i talamus igjen, akkurat som når du er våken. Men porten fungerer på en annen måte nå. Det er ikke sansefornemmelser fra utsiden som blir sluppet opp til hjernebarken under REM-søvn. Derimot er det signaler om følelser, beveggrunner og minner (gamle som nye) som får utbre seg på lerretet i hjernebarkens visuelle, auditive og kinestetiske sentre. Natt etter natt loser REM-søvnen deg inn i en forrykt kinosal der du blir servert et bisart, sterkt assosiasjonspreget selvbiografisk karneval. Når det gjelder informasjonsbehandling, kan du tenke på den våkne tilstanden hovedsakelig som mottak (der man opplever og konstant lærer om verden utenfor seg selv), NREM-søvnen som refleksjon (der man lagrer og styrker råmaterialene fra nye kunnskaper og nye ferdigheter) og REM-søvn som integrasjon (der man kobler disse råvarene sammen med hverandre og med alle tidligere erfaringer og dermed konstruerer en stadig mer presis modell av hvordan verden fungerer, med nyskapende innsikter og evner til problemløsning).

Når de elektriske hjernebølgene i våken tilstand og REM-søvn er så like, hvordan kan jeg vite hvilken av dem du opplever når du ligger i soverommet ved siden av kontrollrommet på søvnlaboratoriet? Det som avslører deg i denne sammenhengen, er kroppen – nærmere bestemt musklene.

Før vi sendte deg til sengs i laboratoriet, ville vi ha festet elektroder til kroppen din, i tillegg til dem vi fester på hodet. Så lenge du er våken, er det en viss spenning i musklene, selv om du bare ligger i sengen og slapper av. Elektrodene som lytter til kroppen din, registrerer enkelt denne vedvarende duren fra musklene. Noe av muskelspenningen forsvinner idet du glir inn i NREM-søvn, men en god del av den blir igjen. Men idet du står på spranget til REM-søvnen, skjer det noe imponerende. Noen sekunder før drømmefasen tar til, og så lenge REM-søvnen varer, er du fullstendig lammet. Det er ingen spenning i de viljestyrte musklene i kroppen. Ingen spenning overhodet. Hadde jeg kommet inn i rommet og løftet forsiktig på kroppen din uten å vekke deg, ville den ha vært fullstendig livløs, som en filledukke. Men du kan være trygg på at de musklene som ikke er styrt av viljen – de som styrer slike automatiske prosesser som åndedrettet – fortsetter å virke og holde liv i deg mens du sover. Men alle de andre musklene blir kraftløse.

Dette fenomenet, som kalles «atoni» (fravær av muskeltonus, som er et annet ord for muskelspenning), utløses av et kraftig signal som sendes nedover ryggmargen fra hjernestammen. Så snart det er i gang, mister de posturale musklene i kroppen, som bicepsene i armene og quadricepsene i bena, all spenning og styrke. De reagerer ikke lenger på signaler fra hjernen. Du er så å si fanget i din egen kropp, sperret inne av REM-søvnen. Heldigvis løslates kroppen fra REM-søvnens varetektsfengsel så snart søvnfasen tar slutt. Den slående frakoblingen som finner sted i drømmetilstanden, der hjernen er høyaktiv mens kroppen er satt ut av spill, gjør det enkelt for søvnforskere å gjenkjenne – og dermed skille – REM-søvnens hjernebølger fra våken tilstand.

Hvorfor har evolusjonen bestemt seg for å bannlyse all muskelaktivitet under REM-søvn? Fordi det blir umulig å omgjøre drømmenes opplevelser til handling når musklene ikke kan bevege seg. Under REM-søvn bombarderes hjernen uten opphold av motoriske kommandoer, og det er disse som er årsaken til at drømmene våre er så rike på bevegelser. Det er altså klokt av moder natur at hun har skreddersydd en fysiologisk tvangstrøye som hindrer disse innbilte bevegelsene i å bli virkelighet, ikke minst med tanke på at den som drømmer, har sluttet å oppfatte omgivelsene bevisst. Du kan sikkert se for deg hvor katastrofalt utfallet kunne blitt dersom du begynte å leve ut en slåsskamp du drømte om, eller en fortvilt flukt fra en drømmefiende, mens du hadde øynene igjen og ingen anelse om hva som omga deg. Det ville ikke ha vart lenge før du ble sjaltet ut av genbanken. Hjernen lammer kroppen slik at hodet kan drømme trygt.

Hvordan vet vi at disse bevegelseskommandoene faktisk blir sendt mens noen ligger og drømmer, ut over at vedkommende kan våkne og rett og slett fortelle at de drømte at de løp eller sloss? Det sørgelige svaret er at lammelsesmekanismen hos enkelte mennesker kan slå feil, særlig sent i livet. Dermed omgjør de drømmenes motoriske impulser til handlinger i den virkelige verden. Som vi skal se i 11. kapittel, kan konsekvensene bli tragiske.

Til sist har man noe som ikke må utelates fra beskrivelsen av REM-søvn, nemlig det som har gitt den navnet: korresponderende raske øyebevegelser. Øynene ligger i ro i øyehulene under dyp NREM-søvn.[3] Men hvis vi fester elektroder over og under øynene dine, forteller de en ganske annen historie når du begynner å drømme: den samme historien som Kleitman og Aserinsky avdekket i 1952 da de observerte sovende spedbarn. Under REM-søvn er det faser der øynene rykker bestemt fra venstre til høyre, fra venstre til høyre, igjen og igjen. I begynnelsen antok forskerne at de lynraske øyebevegelsene svarte til visuelle opplevelser i drømme. Slik er det ikke. Øyebevegelsene er heller nært knyttet til selve den fysiologiske frembringelsen av REM-søvn og gjenspeiler noe enda mer bemerkelsesverdig enn at man passivt følger med på gjenstander som beveger seg i drømmeland. Dette fenomenet skal vi undersøke i detalj i 9. kapittel.

Er vi de eneste vesenene som opplever disse forskjelligartede søvnstadiene? Har andre dyr REM-søvn? Drømmer de? Det skal vi se på nå.

