# Kapittel 4 Apesenger, dinosaurer og å sove med halve hjernen - Hvem sover, hvordan sover vi, og hvor mye?


?? Kort oppsummering for GPT:
Dette kapittelet utforsker hvorfor søvn finnes i naturen, og hvordan ulike dyr sover – fra fluer og fisk til fugler og pattedyr. Walker viser at søvn er universelt blant dyrearter, noe som tyder på at søvn har en ekstremt viktig funksjon – siden evolusjonen har bevart det, til tross for risikoen det medfører.
Han tar for seg fascinerende fakta som:
* Noen dyr, som delfiner og fugler, kan sove med halve hjernen aktiv – slik at de kan holde seg delvis våkne og beskytte seg mot rovdyr eller navigere i luft og vann.
* Mengde og type søvn varierer mellom arter, avhengig av miljø og behov.
* Det finnes ikke én "perfekt" søvntype – men REM og NREM forekommer i ulik grad hos forskjellige arter.
?? Kapittelet setter søvn i et evolusjonært og biologisk perspektiv, og viser hvordan hjernen til mennesker og dyr har utviklet spesielle søvnmønstre for å overleve og fungere optimalt.



## Hvem som sover


Når begynte livsformer å sove? Oppsto kanskje søvnen med de første hominidene? Eller tidligere, hos reptiler eller deres forfedre i vannet, fiskene? I mangel av tidskapsler er den beste måten å besvare dette spørsmålet på å studere søvn i dyrerikets forskjellige rekker, fra de forhistoriske til evolusjonens nykommere. Slike undersøkelser er et effektivt verktøy som lar oss skue langt bakover i historien og anslå når søvnen først meldte sin ankomst på kloden. Som genetikeren Theodosius Dobzhansky en gang sa: «Ingenting i biologien gir mening uten at man ser det i lys av evolusjonen.» I søvnens tilfelle skulle det oppklarende svaret vise seg å være langt tidligere enn noen hadde ventet, og med langt mer dyptgripende følger.

Alle dyr vi hittil har undersøkt, uten unntak, sover eller har noe som ligner bemerkelsesverdig på søvn. Dette innbefatter insekter som fluer, bier, kakerlakker og skorpioner;[1] fisk, fra den minste abborpinne til den største hai;[2] amfibier, som frosker, og reptiler, som skilpadder, komodovaraner og kameleoner. De sover, alle som én. Beveger vi oss oppover på utviklingsstigen, ser vi at alle fugler og pattedyr sover, fra spissmus til papegøyer, kenguruer, isbjørner, flaggermus og, selvfølgelig, vi mennesker. Søvnen er noe universelt.

Selv virvelløse dyr, som urgamle bløtdyr og pigghuder, ja selv svært primitive mark, har perioder der de slumrer. I disse fasene, kjent under den kjærlige benevnelsen «letargus», slutter de i likhet med mennesker å reagere på stimuli utenfra. Og slik vi sovner fortere og sover tyngre når vi har sovet for lite, gjør mark det samme, anslått etter hvor høy vekketerskel de har når forskerne dytter borti dem.

Hvor «gammel» betyr dette at søvnen er? Mark oppsto under den kambriske eksplosjonen for minst 500 millioner år siden. Med andre ord: Mark (og dermed søvn) er eldre enn alle virveldyr. Dette omfatter også dinosaurer, som dermed sannsynligvis sov. Se for deg alle diplodocusene og triceratopsene som krøller seg sammen for en god natts søvn!

Skrur vi utviklingsklokken enda lenger tilbake, har vi oppdaget at de aller enkleste formene for encellede organismer som lever lenger enn 24 timer, som bakterier, har aktive og passive faser som svarer til jordens veksling mellom lys og mørke. Det er et mønster vi nå tror er en forløper til vår egen døgnrytme og dermed våken tilstand og søvn.

Mange av forklaringene på hvorfor vi sover, tar utgangspunkt i en utbredt, og muligens feilaktig, antagelse: at søvnen er en tilstand vi må inn i for å reparere det den våkne tilstanden har brakt i ulage. Men hva om vi snur denne tankegangen på hodet? Hva om søvnen er så nyttig – så fysiologisk gunstig for alle trekk ved organismen – at spørsmålet egentlig bør være: Hvorfor tok livet seg noensinne bryet med å våkne? Med tanke på hvor biologisk skadelig den våkne tilstanden kan være, er det det som er den virkelige nøtten i utviklingshistorien, ikke søvnen. Hvis vi anlegger dette perspektivet, kan vi fremsette en ganske annen teori: at søvnen var det som først oppsto her på jorden, og at det var fra søvnen den våkne tilstanden utviklet seg. Det er kanskje en uhørt hypotese, en hypotese som ingen tar på alvor eller jobber med, men personlig tror jeg ikke den er helt urimelig.

Uansett hvilken av disse to teoriene som er korrekt, vet vi med sikkerhet at søvnen har eldgamle røtter. Den oppsto sammen med de første livsformene på jorden. I likhet med andre grunnleggende egenskaper, som DNA, har søvnen hele tiden vært et fellestrekk som har bundet alle vesener i dyreriket sammen. Men selv om den er et gammelt fellestrekk, finnes det noen virkelig forbløffende forskjeller i søvnen fra art til art. Faktisk finnes det fire slike forskjeller.





## Hvem skal ut?


Elefanter trenger bare halvparten så mye søvn som mennesker, fire timer om dagen. Tigre og løver sluker femten timer med søvn i døgnet. Flaggermusarten Myotis lucifugus slår alle andre pattedyr – den er våken bare fem timer i døgnet og sover i nitten. Den totale søvntiden er en av de mest iøynefallende forskjellene i hvordan livsformer sover.

Man skulle kanskje tro det fantes en åpenbar årsak til en så definert variasjon i søvnbehovet. Men det gjør det ikke. Ingen av de sannsynlige kandidatene – kroppsstørrelse, status som rovdyr eller byttedyr, om dyrene er nattaktive eller dagaktive – gir noen god forklaring på forskjellen i søvnbehov fra art til art. Allikevel må vel søvnens varighet være lik innenfor hver utviklingsrekke, siden artene der deler så mye av den genetiske koden? Slik er det i alle fall med andre trekk innen enkeltgrener av dyreriket, som sanseevne, formeringsmetode, ja til og med intelligens. Men søvnen bryter med dette pålitelige mønsteret. Ekorn og deguser tilhører samme orden (gnagerne), men de kunne ikke ha vært mer forskjellige når det er snakk om søvnbehov. Den førstnevnte sover dobbelt så lenge som den sistnevnte – 15,9 timer for ekornet mot degusens 7,7 timer. Motsatt kan man finne mer eller mindre identisk søvnvarighet i totalt forskjellige ordener av dyreriket. Det beskjedne marsvinet og den brautende bavianen, for eksempel, tilhører to vidt forskjellige biologiske ordener, for ikke å nevne forskjellen i størrelse, men de sover nøyaktig like lenge: 9,4 timer.

Så hva er det som forklarer forskjellen i søvntid (og kanskje søvnbehov) fra art til art, eller innenfor en orden der artene genetisk sett ligner hverandre? Det er vi ikke helt sikre på. Forholdet mellom nervesystemets størrelse og kompleksitet og total kroppsmasse later til å kunne gi en viss pekepinn, der økt hjernekompleksitet i forhold til kroppsstørrelse gir mer søvn. Denne sammenhengen er svak og ikke helt pålitelig, men den lar oss ane at en utviklingsmessig funksjon økt søvnbehov kan ha, er å vedlikeholde et stadig mer komplekst nervesystem. Etter hvert som årtusenene gikk og utviklingen satte kronen på (det foreløpige) verket da hjernen ble til, økte behovet for søvn som kunne ivareta behovene til dette aller mest kostbare av alle fysiologiske instrumenter.

Allikevel er ikke dette hele historien – langt derifra. Det er mange arter som avviker voldsomt fra det man skulle forvente ut fra denne regelen. For eksempel sover en pungrotte 50 prosent mer enn en vanlig rotte, med et gjennomsnitt på 18 timer i døgnet, selv om de veier omtrent det samme. Pungrotten mangler bare en time for å sette rekorden i konkurransen om lengstsovende dyr, som for øyeblikket innehas av flaggermusen Myotis lucifugus, som, som nevnt, sover i imponerende 19 timer i døgnet.

På et tidspunkt begynte søvnforskerne å lure på om målet de hadde valgt – antall minutter søvn til sammen – var feil utgangspunkt for å angripe spørsmålet om hvorfor søvnbehovet varierer så sterkt fra art til art. De fattet mistanke om at søvnens kvalitet, heller enn kvantitet (tid), kunne kaste lys over mysteriet. Arter med høyere søvnkvalitet burde altså få unna alt det nødvendige på kortere tid, og omvendt. Det var godt tenkt, bortsett fra at vi, om noe, har funnet ut at det forholder seg stikk motsatt: De som sover mer, har dypere søvn av «høyere» kvalitet. Når sant skal sies, er måten man vanligvis anslår kvalitet på i disse studiene (grad av uimottagelighet for verden utenfor og søvnens kontinuitet), sannsynligvis en dårlig indikator på søvnens reelle biologiske kvalitet, som vi ennå ikke er i stand til å kartlegge hos alle disse artene. Når vi lykkes med det, vil forståelsen vi dermed får av forholdet mellom søvnkvalitet og -lengde i dyreriket, sannsynligvis gi en forklaring på det som i dag fremstår som et uforståelig kart over forskjeller i søvntid.

Den mest presise modellen vi per i dag har for å beregne søvnlengde, er en komplisert hybrid av en rekke faktorer, som kostholdstype (alt-, plante- eller kjøtteter), balansen mellom rovdyr og byttedyr innenfor habitatet, om det finnes et sosialt nettverk, og hvordan det i så fall arter seg, stoffskifte og nervesystemets kompleksitet. For meg viser dette at søvnen har blitt formet av en rekke krefter underveis i utviklingen og må finne en ømfintlig balanse mellom den våkne overlevelsens behov (f.eks. å jakte/samle mat på kortest mulig tid, å minimere energiforbruk og risiko for trusler), å møte en organismes behov for å styrkes fysiologisk (f.eks. krever et aktivt stoffskifte en større innsats for å «rydde opp» under søvnen) og å ta hensyn til de mer generelle behovene i organismens fellesskap.

Like fullt er selv ikke de mest sofistikerte formlene våre i stand til å forklare de mest ekstreme tilfellene i søvnens verden: arter som sover mye (f.eks. flaggermus) og de som sover lite (f.eks. sjiraffer, som sover i bare fire–fem timer). Slik jeg ser det, er ikke disse artene et irritasjonsmoment, men tvert imot nøkler som kan gi oss svaret på noen av søvnbehovets gåter. De er en herlig frustrerende mulighet for oss som forsøker å knekke søvnkoden på tvers av dyreriket, og på den måten kanskje også oppdager gevinster søvnen kan gi oss, men som vi hittil ikke har trodd var mulige.





## Å drømme eller ikke drømme


En annen påfallende forskjell mellom arter er søvnens sammensetning. Ikke alle arter opplever alle søvnfaser. Alle arter vi er i stand til å måle søvnfaser hos, har NREM-søvn – det drømmeløse stadiet. Imidlertid viser hverken insekter, amfibier, fisk eller de fleste reptiler noen klare tegn på REM-søvn – den typen som henger sammen med drømmer hos mennesket. Bare fugler og pattedyr, som oppsto senere i dyrerikets utviklingshistorie, har fullgod REM-søvn. Dette kan tyde på at drømmesøvn, REM-søvn, er en nykommer i utviklingen. Det ser ut til at REM-søvnen oppsto for å fylle funksjoner som NREM-søvnen ikke kunne utrette på egen hånd, eller som REM-søvnen utrettet mer effektivt.

Allikevel er det, som så ofte i søvnens verden, et avvik her. Jeg sa at alle pattedyr har REM-søvn, men det er uenighet om hvalene. Enkelte av disse sjøpattedyrene, som delfiner og spekkhoggere, går imot regelen om REM-søvn hos pattedyr. De mangler nemlig denne søvnfasen. Det finnes et tilfelle fra 1969 der en grindhval muligens opplevde REM-søvn i seks minutter, men så langt har de fleste undersøkelser ikke klart å påvise REM-søvn – eller det mange søvnforskere ville anse for å være ekte REM-søvn – hos sjøpattedyr. På en måte virker dette logisk: Når en organisme går inn i REM-søvn, blir kroppen lammet, slik at den blir livløs og ubevegelig. Sjøpattedyr kan ikke leve uten å svømme, siden de må opp til overflaten for å puste. Skulle de ha blitt lammet mens de sov, ville de ha mistet evnen til å svømme og dermed druknet.

Enda mer mystisk blir det når vi ser på pinnipediene (et av yndlingsordene mine, sammensatt av to ord fra latin: pinna, «finne» og pedis, «fot»), seldyrene. Disse pattedyrene lever dels i sjøen og dels på land. Når de er på land, har de både NREM-søvn og REM-søvn, akkurat som mennesker og andre landpattedyr og fugler. Men i vannet slutter de nesten helt å ha REM-søvn. Når en sel er i sjøen, får den bare en liten smakebit, rundt 5–10 prosent av den REM-søvnen den ville ha nytt godt av på land. Opptil to uker i sjøen uten målbar REM-søvn er blitt påvist hos seler, som i slike perioder overlever på ren NREM-søvn.

Disse avvikene behøver ikke vekke tvil om REM-søvnens nytteverdi. REM-søvn, og drømmer også, ser utvilsomt ut til å være svært nyttig og tilpasningsdyktig hos de artene som har det, som vi skal se i tredje del av denne boken. At disse dyrene får REM-søvnen tilbake når de går opp på land igjen, og ikke har kvittet seg helt med den, bekrefter dette. Saken er bare at REM-søvn ikke later til å være mulig eller nødvendig for sjøpattedyr når de befinner seg i sjøen. Vi antar at de i disse periodene klarer seg med den enklere NREM-søvnen. For hvalenes vedkommende er det kanskje alltid slik.

Personlig tror jeg ikke sjøpattedyr, selv ikke hvalene, helt mangler REM-søvn (skjønt mange av forskerkollegene mine vil si at jeg tar feil). Jeg tror heller at den formen for REM-søvn disse dyrene har i sjøen, er litt annerledes og vanskeligere å påvise, enten den er kortvarig, finner sted til tider da vi ikke har greid å observere den, eller kommer til uttrykk på en måte eller skjuler seg i en del av hjernen som vi ennå ikke har klart å måle.

Til forsvar for at jeg går mot strømmen med dette synspunktet, kan jeg bemerke at man en gang trodde at eggleggende pattedyr (kloakkdyr eller monotremer), som maurpinnsvinet og nebbdyret, ikke hadde REM-søvn. Det viste seg etter hvert at de har det, eller i det minste en variant av det. Den ytre overflaten på hjernen deres – hjernebarken – fremviser ikke REM-søvnens opprørte, kaotiske aktivitet. Men da forskerne så litt dypere, fant de nydelige elektriske hjernebølger fra REM-søvn lenger nede i hjernen – bølger som ligner på en prikk dem man finner hos andre pattedyr. Om noe har nebbdyret mer av denne elektriske REM-søvnen enn noe annet pattedyr! Så de hadde altså REM-søvn allikevel, eller i det minste en slags betaversjon som først ble innført hos disse utviklingsmessig eldgamle pattedyrene. En fullt funksjonell versjon av REM-søvn som omfatter hele hjernen, ser ut til å ha oppstått hos mer utviklede pattedyr som kom på banen senere. Jeg tror man før eller siden vil komme til å avdekke en form for REM-søvn som kanskje er utypisk, men som like fullt er der, også hos hvaler og seler i sjøen. Fravær av bevis er tross alt ikke det samme som bevis for fravær.

Enda mer fascinerende enn knappheten på REM-søvn i denne kroken av dyreriket er det at pattedyrene og fuglene har utviklet seg adskilt fra hverandre. Det kan dermed hende at REM-søvn har oppstått to ganger i utviklingshistorien: én gang hos fuglene og én gang hos pattedyrene. Det kan fortsatt være et felles seleksjonstrykk som skapte REM-søvnen hos begge, på samme måte som øyne er blitt utviklet flere ganger i forskjellige utviklingsrekker, med det felles formål å fungere som visuelt sanseapparat. Når noe gjentar seg i evolusjonen, uavhengig og på tvers av rekker som ikke er i slekt med hverandre, er det ofte et tegn på et helt grunnleggende behov.

Imidlertid tyder en svært fersk rapport på at det eksisterer en slags forgjenger til REM-søvn hos en australsk øgle som utviklingshistorisk sett er eldre enn fuglene og pattedyrene. Hvis dette funnet blir gjentatt, kan det bety at den første kimen til REM-søvn var til stede minst 100 millioner år tidligere enn vi har anslått før. Denne felles kimen hos visse reptiler kan så ha spiret og blitt til den fullt utviklede REM-søvnen vi nå ser hos fugler og pattedyr, deriblant mennesker.

Uansett når den egentlige REM-søvn oppsto i utviklingen, finner vi stadig ut mer om hvorfor REM-søvnen ble til, hvilke livsviktige behov den ivaretar i fuglenes og pattedyrenes varmblodige verden (f.eks. for hjerte- og karsystemet, psykisk helse, sammenknytning av minner, kreativitet og regulering av kroppstemperatur), og hvorvidt også andre arter drømmer. Som vi skal komme inn på senere, tyder mye på at de gjør det.

Uansett om alle pattedyr har REM-søvn eller ikke, er det én ting det ikke hersker noen tvil om: at NREM-søvnen kom først i utviklingen. Det var den formen søvnen tok da den først trådte frem bak evolusjonens sceneteppe – en ekte pioner. Det at NREM-søvnen er eldst, fører til et annet fascinerende spørsmål, et spørsmål jeg får bortimot hver eneste gang jeg holder et åpent foredrag: Hvilken type søvn – NREM eller REM – er viktigst? Hvilken er det vi virkelig trenger?

Det finnes mange måter å definere «viktig» eller «trenge» på, og dermed mange svar på spørsmålet. Men den enkleste metoden er kanskje å ta en organisme som har begge søvntypene, en fugl eller et pattedyr, og holde den våken hele natten og hele neste dag. På denne måten fjerner man både NREM- og REM-søvn og skaper like stor hunger etter begge søvnstadiene. Spørsmålet er: Hvilken søvntype vil hjernen fråtse i når man gir den sjansen til å ta for seg av begge neste natt? Like mye NREM- og REM-søvn? Eller vil den ta til seg mest av det ene og dermed vise at den søvntypen er den viktigste?

Dette eksperimentet er blitt utført en rekke ganger med mange arter av fugler og pattedyr, deriblant mennesker. Det er to tydelige resultater. For det første, og ikke særlig overraskende, sover man lenger den natten man får anledning til å hente seg inn igjen (ti, kanskje tolv timer hos mennesker) enn en vanlig natt der man ikke er blitt frarøvet søvn på forhånd (åtte timer for oss). Som en reaksjon på gjelden vi har opparbeidet oss, prøver vi å «ta igjen søvn» – vi opplever «rebound-søvn», som det heter på fagspråket.

For det andre slår NREM-søvnen kraftigere tilbake. Hjernen vil ta til seg en langt større andel NREM-søvn enn REM-søvn den første natten etter en helt søvnløs natt, noe som viser at sulten ikke er likelig fordelt. Selv om det er dekket på med begge søvntyper på nattens buffé, velger hjernen å forsyne seg med langt mer av NREM-søvnen. Dermed er det NREM-søvnen som vinner konkurransen om hvilken som er viktigst. Eller er det det?

Ikke helt. Hvis man fortsetter å registrere søvn gjennom en andre, tredje og fjerde natt hvor man får hente seg inn igjen, blir situasjonen snudd på hodet. Nå er det nemlig REM-søvn hjernen helst tar for seg av hver gang den kommer tilbake til buffeen, med NREM-søvn som garnityr. Begge søvntypene er altså uunnværlige. Vi prøver å ta igjen den ene (NREM) litt tidligere enn den andre (REM), men du kan være viss på at hjernen vil forsøke å ta igjen begge og erstatte litt av det den har mistet. Det er imidlertid viktig å merke seg at uansett hvor mye tid hjernen får til å ta igjen søvn, får den aldri tilbake alt den har gått glipp av. Dette gjelder både samlet søvnmengde, NREM-søvn og REM-søvn. At mennesker (og alle andre arter) aldri kan «få tilbake» søvnen vi allerede har mistet, er en av denne bokens viktigste lærdommer, og i 7.?og 8. kapittel skal jeg ta for meg de sørgelige konsekvensene av dette.





## Tenk om menneskene kunne …


En tredje påfallende forskjell i søvnen i dyreriket er hvordan vi sover. Her er mangfoldet virkelig forbløffende, og i noen tilfeller nesten ikke til å tro. Ta for eksempel delfiner og andre hvaler. Søvnen deres, som utelukkende består av NREM-søvn, kan være unihemisfærisk, noe som betyr at de sover med halve hjernen av gangen! Den ene halvdelen av hjernen må alltid være våken for å opprettholde de bevegelsene som er uunnværlige for å overleve i vannet. Men fra tid til annen glir den andre halvdelen inn i den vakreste NREM-søvn. Den ene hjernehalvdelen gjennomsyres av dype, kraftige, rytmiske og langsomme hjernebølger, mens den andre halvdelen av storhjernen er lys våken og yrer av energiske, raske hjernebølger. Dette til tross for at halvdelene er tett sammenknyttet med tykke fibre og bare sitter noen millimeter unna hverandre, som hos mennesket.

Selvfølgelig kan begge halvdeler av delfinens hjerne være våkne samtidig og jobbe sammen, og det er de også stadig vekk. Men når det er på tide å sove, kan de to halvdelene koble seg fri fra hverandre og fungere uavhengig, slik at den ene halvdelen er våken mens den andre snorker i vei. Etter at den ene halvdelen har sovet nok, bytter de, slik at den halvdelen som hittil har vært våken, kan få seg en velfortjent NREM-blund. Selv når halve hjernen sover, er det imponerende hva delfiner kan utføre ikke bare av bevegelser, men faktisk også noe lydlig kommunikasjon.

De nevrale konstruksjonene og den kinkige arkitekturen som må til for å få på plass denne oppdelte av-og-på-hjerneaktiviteten, er helt enestående. Man skulle tro moder natur kunne ha klart å finne en løsning for helt å unngå søvn under de ekstreme forholdene i et liv som foregår helt under vann. Ville ikke det ha vært enklere enn å utpønske et komplisert system der hjernehalvdelene bytter på å sove, samtidig som de kan fungere sammen når de er våkne? Øyensynlig ikke. Søvn er et så grunnleggende behov at uansett hva evolusjonen utsetter organismen for, om det så er et ubønnhørlig krav om at den skal svømme uten stans fra fødsel til død, så har ikke naturen noe valg. Man kan sove med begge hjernehalvdeler, eller sove med den ene og så bytte. Begge deler er mulig, men sove må man uansett. Man kan ikke kjøpslå med søvnen.

Den hjernedelte dype NREM-søvnens gave er ikke helt unik for dyr som lever i vann. Fugler kan også sove på denne måten. Imidlertid er grunnen en annen, om enn like livsbevarende: Denne måten å sove på lar dem holde øye med omgivelsene, bokstavelig talt. Når fugler er alene, må den ene hjernehalvdelen og det tilhørende øyet (på motsatt side av hodet) være våkne for å holde utkikk etter trusler i miljøet. I mellomtiden lukker fuglen det andre øyet og lar den tilhørende hjernehalvdelen sove.

Enda mer interessant blir det når fugler samler seg i grupper. Hos enkelte arter sover mange av fuglene i en flokk med begge hjernehalvdeler samtidig. Hvordan kan de fremdeles være sikre på å unngå fare? Svaret er virkelig utstudert. Først samler fuglene seg i en rekke. Med unntak av fuglene som ligger i hver ende, lar de så begge hjernehalvdeler hengi seg til søvnen. De fuglene som ligger helt til høyre og venstre i rekken, er ikke like heldige. De lar bare den ene hjernehalvdelen (motsatt av hverandre) synke i dyp søvn, samtidig som de holder det tilhørende venstre eller høyre øyet vidåpent. På denne måten sørger de for at hele gruppen har full oversikt over farer rundt dem, samtidig som flest mulig hjernehalvdeler i flokken kan sove. På et tidspunkt reiser de to endevaktene seg, snur seg 180 grader og setter seg ned igjen, for så å la den andre hjernehalvdelen sove dypt.

Vi enkle mennesker og et antall andre landpattedyr er visst langt mindre dyktige enn fuglene og sjøpattedyrene, vi som ikke klarer å ta NREM-medisinen vår med halve hjernen av gangen. Eller klarer vi det?

To ferske rapporter kan tyde på at mennesker har en svært mild versjon av unihemisfærisk søvn, utmeislet av lignende årsaker. Hvis man sammenligner den elektriske dybden i den dype NREM-søvnens langsomme hjernebølger på de to sidene av hodet når man sover hjemme, er de omtrent like. Men hvis man flytter mennesker til et søvnlaboratorium eller tar dem med til et hotell – som begge er uvante omgivelser å sove i – sover den ene halvdelen av hjernen litt lettere enn den andre, som om den er en anelse mer våken og holder vakt på grunn av de potensielt mindre trygge omgivelsene hjernen registrerte mens den var våken. Jo flere netter man sover på det nye stedet, desto likere blir søvnen i de to hjernehalvdelene. Kanskje er dette grunnen til at så mange av oss sover så dårlig den første natten på et hotellrom.

Dette fenomenet kommer imidlertid ikke i nærheten av det klare skillet mellom full våkenhet og virkelig dyp NREM-søvn i de to hjernehalvdelene hos fugler og delfiner. Mennesker er nødt til å sove med begge hjernehalvdeler i en form for NREM-søvn. Men du kan jo bare se for deg alle mulighetene som ville ha åpnet seg hvis vi kunne hvile hjernen én halvdel av gangen.

Jeg må legge til at REM-søvnen er underlig immun mot å bli delt mellom sidene i hjernen, uaktet hvem man er. Alle fugler sover med hele hjernen under REM-søvn, uansett hvilken situasjon de befinner seg i. Dette gjelder alle arter som opplever drømmesøvn, også mennesket. Uansett hvilke funksjoner REM-søvnens drømmer har – og det ser ut til å være mange – krever de at begge halvdeler av hjernen deltar samtidig og i like stor grad.





## Under press


Den fjerde og siste forskjellen i måten dyr sover på, er hvordan søvnmønsteret kan reduseres under sjeldne og helt spesielle omstendigheter. Dette er noe USAs myndigheter betrakter som relevant for rikets sikkerhet og har brukt vesentlige mengder av skattebetalernes penger på å undersøke.

Denne sjeldne situasjonen oppstår bare som et svar på ekstreme påkjenninger eller utfordringer i miljøet. Sult er ett eksempel. Hvis man utsetter en organisme for alvorlig underernæring, blir matsanking viktigere enn søvn. Behovet for å skaffe næring vil, i en periode, fortrenge behovet for å sove, selv om denne situasjonen ikke kan opprettholdes lenge. Hvis man nekter en flue næring, holder den seg våken lenger og opptrer som om den ser etter mat. Det samme gjelder mennesker. Når noen faster med vilje, sover de også mindre, siden de narrer hjernen til å tro at det med ett har blitt knapt med mat.

Et annet sjeldent eksempel er den felles søvnmangelen som hunnspekkhoggere og deres nyfødte unger opplever. Hunnspekkhoggere føder én enkelt unge med tre til åtte års mellomrom. Normalt finner fødselen sted mens moren er avsondret fra resten av flokken. Dette gjør den nyfødte ungen utrolig sårbar de første ukene av livet, særlig mens den og moren svømmer tilbake til flokken. Opptil 50 prosent av alle nyfødte unger omkommer i løpet av denne hjemreisen. Faktisk er reisen så farlig at hverken moren eller ungen ser ut til å sove underveis. Ingen av parene med mor og avkom som forskere har observert, har vist tegn på solid søvn under reisen. Dette er spesielt overraskende for ungen, siden behovet for og forbruket av søvn hos alle andre arter er størst de første dagene og ukene av livet, noe alle nybakte foreldre kan bekrefte. Så ekstremt farlig er altså denne langdistansereisen i havet at de nyfødte spekkhoggerne snur opp ned på et søvnmønster som ellers er universelt.

Den mest utrolige av alle bragder innen overlagt søvndeprivasjon er det imidlertid trekkfugler som står for. Under dette klimadrevne, flere tusen kilometer lange kappløpet flyr hele flokker sammenhengende i mange flere timer enn de pleier. Dermed mister de mye av muligheten til å sitte stille og sove. Men selv her har hjernen funnet en utstudert måte å sikre seg søvn på. Mens de flyr, sover trekkfugler i bemerkelsesverdig korte perioder som bare varer i noen sekunder. Disse ørsmå høneblundene er akkurat nok til å unngå de ødeleggende skadene på hjernen og kroppen som ellers ville ha fulgt av langvarig søvnmangel. (Mennesket har ikke noen tilsvarende evne, i tilfelle du lurte.)

Hvitkronespurven er kanskje det mest forbløffende eksempelet på trekkfugler som holder seg våkne mens de er på langflyvning. Denne vesle, hverdagslige fuglen er i stand til å utføre en spektakulær bragd som det amerikanske militæret har brukt millioner av dollar på å studere. Spurven har en helt enestående, om enn tidsbegrenset, motstandsdyktighet mot total søvnmangel, noe vi mennesker aldri ville ha vært i stand til å holde ut. Hvis man frarøver denne spurven søvn i et laboratorium på den tiden av året da den normalt ville ha fløyet til andre strøk, opplever den ingen skadevirkninger overhodet. Hvis man frarøver den samme fuglen like mye søvn utenfor denne perioden, utløser det imidlertid et ras av funksjonsforstyrrelser i hjernen så vel som i kroppen. Denne uanselige spurvefuglen har utviklet en fantastisk biologisk beskyttelse mot total søvnfrarøvelse, en beskyttelse den bare bruker når det er nødvendig for å overleve. Nå kan du sikkert se for deg hvorfor myndighetene i USA er så interessert i å finne ut nøyaktig hva denne biologiske rustningen er for noe: De håper å kunne utvikle en soldat som kan holde koken døgnet rundt.





## Hvordan bør vi sove?


Mennesket sover ikke slik vi er ment å sove fra naturens side. Antallet perioder med søvn, søvnens varighet og tidspunktene når vi sover, er alle blitt endret av det moderne samfunn.

Over hele den industrialiserte verden sover nå de fleste voksne i et monofasisk mønster – vi forsøker å samle søvnen i én lang nattlig periode, som nå i gjennomsnitt varer i under syv timer. Besøker man kulturer som ennå er uberørt av elektrisitet, vil man ofte få se noe ganske annet. Jeger- og sankerstammer, som gabrafolket i det nordlige Kenya eller sanfolket i Kalahariørkenen, som fører et liv som ikke har forandret seg så mye i løpet av de siste årtusenene, har et bifasisk søvnmønster. Begge disse gruppene sover en lengre periode om natten (syv til åtte timer i sengen, der de oppnår rundt syv timer søvn) etterfulgt av en 30–60 minutter lang blund om ettermiddagen.

Det er også dokumentert blandinger av de to søvnmønstrene, med variasjon etter tid på året. Førindustrielle stammer som hadzafolket i Tanzania og sanfolket i Namibia sover i et bifasisk mønster i de varme sommermånedene, med en 30–40 minutter lang blund når solen står som høyest. De kan deretter slå over i et stort sett monofasisk søvnmønster i de kaldere vintermånedene.

Selv når de sover i et monofasisk mønster, sover de førindustrielle folkene til andre tider enn det vi har lagt oss til i våre fordreide vaner. I gjennomsnitt sovner medlemmene av disse stammefolkene to til tre timer etter solnedgang, rundt klokken 21.00. Nattesøvnen avsluttes like før eller like etter soloppgang. Har du noen gang undret deg over ordet «midnatt»? Det betyr selvfølgelig «midt på natten», eller, mer teknisk, midtpunktet i solens syklus. Og slik er det i søvnsyklusen til alle disse jeger- og sankersamfunnene, og formodentlig for alle som kom før dem. Tenk nå på våre egne kulturelle søvnnormer. Midnatt er ikke lenger «midt på natten». For mange av oss er midnatt det tidspunktet da vi kanskje finner ut at vi skal sjekke e-posten en siste gang?– og vi vet jo godt hvordan vi har en tendens til å hale ut tiden etterpå. For å gjøre problemet enda verre sover vi ikke lenger om morgenen for å veie opp for at vi sovner senere. Det kan vi ikke. Den biologiske døgnrytmen vår, og den postindustrielle livsførselens umettelige krav om morgenaktivitet, nekter oss den livsnødvendige søvnen. En gang i tiden gikk vi og la oss i timene etter at det skumret, og sto opp med fuglene. Nå er det mange som fremdeles står opp med fuglene, mens skumringen bare er blitt det tidspunktet da vi gjør oss ferdig på kontoret, med mange våkne kveldstimer igjen. I tillegg er det de færreste av oss som har anledning til å ta en høneblund midt på dagen, og dermed blir søvnunderskuddet bare enda verre.

Den bifasiske søvnen er imidlertid ikke et kulturelt fenomen. Den er dypt biologisk rotfestet. Alle mennesker, uansett kultur eller geografisk plassering, har en genetisk programmert reduksjon i våkenhet som inntreffer midt på ettermiddagen. Ta bare en titt på et hvilket som helst møte etter lunsj, så vil du se det klart som dagen. Folk begynner å duppe med hodet før de løfter det igjen med et rykk, som marionetter som dukkeføreren glipper taket i. Du har sikkert opplevd dette tunge sløret av døsighet som griper tak i deg midt på ettermiddagen, som om hjernen var innstilt på en usedvanlig tidlig leggetid.

Både du og møtedeltagerne er blitt ofre for en reduksjon i våkenhet som evolusjonen har innprentet i oss, og som er kjent som postprandial tretthet (fra latin prandium, «måltid»). Denne kortvarige nedgangen fra høy til lav grad av våkenhet gjenspeiler et medfødt behov for å ta en lur om ettermiddagen, og ikke arbeide. Det ser ut til å være en normal del av livets døgnrytme. Hvis du noen gang må holde en presentasjon på jobben, bør du for din egen skyld – og for å få tilhørernes oppmerksomhet – unngå å gjøre det i timene etter lunsj.

Det som blir tydelig når man løfter blikket fra alle disse detaljene, er at det moderne samfunnet har løsrevet oss fra det som skulle ha vært en fastlagt ordning med bifasisk søvn – en ordning genene våre ikke desto mindre prøver å vekke til live i hver eneste ettermiddag. Avskjeden med den bifasiske søvnen skjedde ved, eller kanskje også før, overgangen fra landbrukssamfunn til industrisamfunn.

Antropologiske studier av førindustrielle jeger- og sankersamfunn har også avlivet en populær myte om hvordan mennesker bør sove.[3] Historiske tekster fra rundt slutten av den tidlige moderne epoken (sent på 1600-tallet og tidlig på 1700-tallet) tyder på at vesteuropeere da sov i to lange omganger om natten, med flere timer i våken tilstand imellom. Mellom disse to søvnstrekkene – iblant omtalt som den første og den andre søvnen – kunne de lese, skrive, be, elske eller til og med ha sosialt samvær.

Denne praksisen kan meget godt ha forekommet i denne perioden av menneskets historie og innenfor dette geografiske området. Men når ingen av de førindustrielle samfunnene vi til dags dato har studert, fremviser en lignende oppdelt nattesøvn, tyder det på at dette ikke er det naturlige søvnmønsteret utviklingen har programmert i oss. Det ser snarere ut til å ha vært et kulturelt fenomen som oppsto og spredde seg med migrasjonen i Vest-Europa. Dessuten finnes det ingen biologisk rytme – i hjerneaktivitet, nevrokjemisk aktivitet eller stoffskiftets aktivitet – som skulle tyde på at menneskene har noe behov for å være våkne i flere timer midt på natten. Det egentlige bifasiske søvnmønsteret – som er antropologisk, biologisk og genetisk dokumentert, og som det er mulig å måle i alle mennesker den dag i dag – består derimot av en lang søvnperiode om natten etterfulgt av en kort lur midt på ettermiddagen.

Hvis vi nå fastslår at dette er det naturlige søvnmønsteret vårt, kan vi noen gang med sikkerhet si hva slags følger det har for helsen at vi har gått bort fra den bifasiske søvnen? Bifasisk søvn forekommer fremdeles i en rekke siestakulturer over hele kloden, blant annet i Sør-Amerika og i Europa rundt Middelhavet. Da jeg var barn i 1980-årene, dro jeg på ferie til Hellas med familien. Når vi gikk gjennom gatene i de greske storbyene vi besøkte, hang det skilt utenfor butikkvinduene som var markant forskjellige fra dem jeg var vant til fra England. Det sto: åpent fra 09.00 til 13.00, stengt fra 13.00 til 17.00, åpent fra 17.00 til 21.00.

I dag er disse skiltene blitt sjeldne i hele Hellas. Før årtusenskiftet vokste presset om å gå bort fra denne siesta-lignende praksisen. Et lag med forskere fra institutt for folkehelse ved Harvard University bestemte seg for å tallfeste konsekvensene denne radikale omveltningen hadde for helsen i en gruppe på over 23 000 greske menn og kvinner i alderen 20 til 83 år. Forskerne fulgte gruppen gjennom en periode på seks år der mange av dem sluttet med siesta-systemet, og de konsentrerte seg om følgene dette fikk for hjerte- og karsystemet deres.

Som i så mange greske tragedier var utfallet hjerteskjærende, men her i en mer alvorlig og bokstavelig forstand. Ingen av personene hadde noen forhistorie med iskemisk hjertesykdom eller slag da studien tok til, noe som tydet på at de ikke hadde helseproblemer knyttet til hjerte- og karsystemet. De som sluttet med regelmessige siestaer, fikk imidlertid en 37 prosents økning i risikoen for å dø av hjertesykdom i løpet av den seks år lange perioden sammenlignet med dem som fortsatte å sove middag jevnlig. Virkningen var særlig kraftig hos arbeidende menn, der dødsrisikoen steg med over 60 prosent da de sluttet å sove middag.

Noe som kommer tydelig frem av denne oppsiktsvekkende studien, er dette: Når vi blir tvunget til å gi avkall på den medfødte vanen med å sove i to omganger, lever vi kortere. Det er kanskje ikke så overraskende at mennene i de små enklavene av Hellas der siestaen fremdeles blir praktisert, som på Ikaria, har nesten fire ganger større sannsynlighet for å fylle nitti enn amerikanske menn. Disse samfunnene hvor middagsluren fremdeles holder stand, blir iblant omtalt som «stedene der folk glemmer å dø». Den resepten som ble skrevet i genene våre for så lenge siden, og som består av naturlig bifasisk søvn og et sunt kosthold, ser ut til å være nøkkelen til et langt liv.





## Vi er unike


Søvnen er, som du nå sikkert har forstått, noe som knytter hele dyreriket sammen, selv om den varierer overraskende mye både fra art til art og innenfor de enkelte artene, i mengde (tid), form (med hele eller halve hjernen) og mønster (monofasisk, bifasisk, polyfasisk). Men har vi mennesker en unik søvnprofil, i det minste i den rene formen som er uberørt av det moderne samfunn? Mye er blitt skrevet om hvor unik Homo sapiens er på andre områder – i erkjennelse, kreativitet, kultur og hjernens størrelse og form. Er det noe tilsvarende enestående med nattesøvnen vår? Og kan i så fall denne unike søvnen være en lite påaktet årsak til de ovennevnte egenskapene som vi setter så høyt hos mennesket – selve grunnlaget for navnet på arten (Homo sapiens, «det kloke mennesket»)?

Det viser seg at vi mennesker faktisk er unike når det kommer til søvn. Sammenlignet med aper fra den nye så vel som den gamle verden, og med menneskeaper, som sjimpanser, orangutanger og gorillaer, stikker mennesket seg tydelig ut. Den sammenlagte tiden vi sover, er markant kortere enn hos alle andre primater (åtte timer, mot de ti til femten timene som er observert hos alle andre primater), men vi har allikevel en uforholdsmessig stor andel REM-søvn, det stadiet der vi drømmer. Rundt 20–25 prosent av søvntiden vår går med til REM-søvn, mot et snitt på bare 9 prosent blant de andre primatene! Vi utgjør et avvik i dataene om søvntid og drømmetid sammenlignet med alle andre aper og menneskeaper. Den som forstår hvordan og hvorfor søvnen vår er så annerledes, kan også forstå utviklingen fra ape til menneske, fra trærne til bakken.

Vi mennesker er alene om å sove på fast grunn – når vi legger oss, gjør vi det på bakken (eller litt over bakken, i senger). Andre primater sover i trærne, på grener eller i reder. Bare sporadisk våger de andre primatene seg ned fra trærne for å sove på bakken. For eksempel bygger menneskeapene et helt nytt rede eller en plattform i et tre hver eneste natt. (Se for deg at du må bruke flere timer etter middag hver eneste dag på å skru sammen en ny IKEA-seng før du kan legge deg!)

Å sove i trærne var utviklingsmessig en god idé, frem til et visst punkt. Det ga beskyttelse mot store rovdyr som jager på bakken, som hyener, og små, blodsugende leddyr, som lus, lopper og flått. Men man må passe seg når man sover fem til femten meter over bakken. Blir man for avslappet når man ligger henslengt og sover på en gren eller i et rede, kan en arm eller et ben som henger utenfor, være alt som skal til før tyngdekraften ser sitt snitt til å rive en ned på jorden i et fall som gjør ende på livet og luker en ut fra genbanken. Dette gjelder særlig under REM-søvn, der hjernen fullstendig lammer alle de viljestyrte musklene i kroppen slik at man blir liggende fullkomment livløs – en sekk med knokler helt uten spenning i musklene. Du har neppe forsøkt å sette fra deg en bærepose full av matvarer på en gren noen gang, men jeg kan forsikre deg om at det er alt annet enn enkelt. Om du skulle klare å finne riktig balanse et øyeblikk, varer det ikke lenge. Denne ustabile plasseringen av kroppen var en fare og en utfordring ved å sove i trærne som forfedrene våre måtte stri med, og som la en vesentlig begrensning på søvnen deres.

Homo erectus, Homo sapiens’ forgjenger, var den første arten som gikk oppreist på to ben. Vi tror også at Homo erectus var den første som sov på bakken. De kortere armene og den oppreiste stillingen gjør det usannsynlig at de levde og sov i trærne. Hvordan overlevde Homo erectus (og dermed Homo sapiens) når de sov nede på bakken blant alle rovdyrene, som leoparder, hyener og sabeltanntigere (som alle kunne jakte om natten) som var ute på tokt, og der det krydde av blodsugere? Ilden er en del av svaret. Det hersker en viss uenighet, men mange mener at Homo erectus var den første arten som brukte ild, og at ilden var en av de viktigste katalysatorene, om ikke den viktigste, som gjorde det mulig for oss å komme ned fra trærne og slå oss ned på fast grunn. Ilden er også en av de beste forklaringene på hvordan vi trygt kunne sove på bakken. Ilden må ha skremt vekk store kjøttetere samtidig som røyken fungerte som et snedig insektmiddel som jaget vekk alle småkrypene som gjerne ville sette tennene i oss.

Ilden var imidlertid ingen perfekt løsning, og det må fremdeles ha vært risikabelt å sove på bakken. Derfor oppsto et seleksjonstrykk som tvang oss til å sove mer effektivt. En Homo erectus som sov mer effektivt, hadde sannsynligvis større sjanse for å overleve og formere seg. Evolusjonen sørget for at den gamle søvnen vår ble noe kortere i varighet, men mer intens, og særlig økte mengden REM-søvn vi klarte å klemme inn i løpet av natten.

Faktisk ble problemet en del av løsningen, slik det så ofte er i moder naturs briljante ordninger. Det at vi sov på trygg grunn og ikke på vinglete grener i trærne, ble drivkraften som gjorde at vi utviklet bedre og mer rikholdig REM-søvn samtidig som vi kunne redusere den totale søvnmengden noe. Når man sover på bakken, er det ingen fare for at man kommer til å falle ned. For første gang i utviklingshistorien kunne mennesker meske seg med så mye muskellammende REM-drømmesøvn de bare orket, uten å bekymre seg for at tyngdekraften skulle rive dem ned fra trærne. Søvnen vår ble dermed «konsentrert»: kortere og mer samlet, fullstappet med høykvalitetssøvn. Og ikke en hvilken som helst søvn, men REM-søvn som gjennomsyret en hjerne som gikk gjennom en forrykende utvikling i kompleksitet og sammenkoblinger. Det finnes arter som har mer REM-søvn enn mennesket, men ingen som øser en så stor andel REM-søvn over en så kompleks og grundig sammenknyttet hjerne som vi i arten Homo sapiens.

På bakgrunn av disse ledetrådene kan jeg fremsette en teori: Endringene som skjedde i søvnen da vi flyttet oss fra trærne til bakken, var en av nøkkelfaktorene som løftet oss opp på toppen av evolusjonens høyreiste pyramide. Det er minst to trekk som skiller mennesket fra de andre primatene. Jeg går ut fra at begge er blitt fordelaktig og årsaksmessig formet av søvnens hånd, og særlig av den intense graden av REM-søvn vi opplever sammenlignet med alle andre pattedyr: (1) den sosiokulturelle kompleksiteten og (2) den kognitive intelligensen. REM-søvnen, og selve drømmene, smører begge disse trekkene ved mennesket.

I forbindelse med det første punktet har vi oppdaget at REM-søvn på utsøkt vis justerer og fininnstiller menneskehjernens emosjonelle kretsløp (noe vi skal gå nærmere inn på i tredje del av denne boken). I så måte kan REM-søvnen godt ha gjort de opprinnelig primitive følelsene våre mer rikholdige og rasjonelle, en utvikling jeg mener må ha gitt et avgjørende bidrag til at Homo sapiens så raskt kunne gjøre seg til herre over de andre artene.

Vi vet for eksempel at REM-søvnen setter oss bedre i stand til å forstå og dermed orientere oss i det kaleidoskopet av sosiale og emosjonelle signaler som det er så mange av i menneskets kultur, så som åpenlys og fordekt ansiktsmimikk, store og små kroppsbevegelser, og gruppedynamikk. Man trenger bare tenke på forstyrrelser som autisme for å se hvor utfordrende og annerledes den sosiale tilværelsen kan bli når disse evnene til å navigere i andres følelser ikke er fullt intakte.

En beslektet faktor er at REM-søvnen ved å gjøre oss flinkere til å gjenkjenne og forstå også lar oss velge og handle mer intelligent. Nærmere bestemt avhenger evnen til å regulere følelsene med kjølig sinn hver dag – en nøkkel til det vi kaller emosjonell IQ – av at vi får nok REM-søvn natt etter natt etter natt. (Hvis du nå brått kom til å tenke på en bestemt kollega, venn eller offentlig person som mangler disse egenskapene, kan du godt spørre deg hvor mye vedkommende sover, og særlig hvor mye han eller hun får av den REM-søvnen som kommer sent om morgenen.)

Dessuten, og enda mer avgjørende: Hvis vi ganger opp disse gevinstene fra individnivå til hele grupper og stammer der alle opplever en stadig mer intens og rikholdig REM-søvn etter som årtusenene utspiller seg, kan vi virkelig begynne å fatte hvordan REM-søvnens nattlige justering av den emosjonelle hjernen kan ha økt eksponentielt i fart. Når REM-søvnen forbedret menneskets emosjonelle IQ, førte det til en ny og langt mer sofistikert sosial økologi i enorme grupper, noe som bidro til å muliggjøre store, emosjonelt spissfindige, stabile, tett sammenknyttede og intenst sosiale menneskesamfunn.

Jeg vil gå et skritt lenger og hevde at dette er den av REM-søvnens funksjoner som har aller størst innvirkning på pattedyrene, og kanskje størst innvirkning av alle funksjoner av alle søvntyper på alle pattedyr, ja at det til og med er det største fortrinnet søvnen har skjenket jordens livsformer i klodens historie. Den komplekse følelsesprosesseringens tilpasningsmessige gevinster er virkelig monumentale og blir så ofte oversett. Vi mennesker kan frembringe et enormt antall følelser i hjernen før vi deretter dypt erfarer og til og med regulerer disse følelsene. Dessuten kan vi gjenkjenne og bidra til å forme andre menneskers følelser. Gjennom begge disse personlige og mellommenneskelige prosessene kan vi forme den typen samarbeid som er en forutsetning for at vi skal kunne etablere store sosiale grupper og deretter hele samfunn som er breddfulle av sterke strukturer og ideologier. Jeg tror at det som ved første øyekast kan se ut som en beskjeden gevinst et individ får ut av REM-søvnen, er noe av det mest verdifulle som sikrer artens kollektive overlevelse og herredømme.

Den andre av evolusjonens nyvinninger som REM-søvnen gir næring til, er kreativiteten. NREM-søvnen bidrar til å overføre og sikre nylig tilegnet informasjon i hjernens langtidslagre. Men det er REM-søvnen som tar disse nyslåtte minnene og begynner å føye dem sammen med alt som kommer forut i selvbiografien. Det skapes nye innsikter når minnene støter sammen under REM-søvn og nye forbindelser kommer på plass mellom ubeslektede opplysninger. Gjennom den ene søvnsyklusen etter den andre bidrar REM-søvnen til å bygge enorme informasjonsnettverk i hjernen. REM-søvnen kan til og med ta et skritt tilbake, så å si, og få øye på overordnede innsikter og kjernepunkter: noe i retning av allmennkunnskap – med andre ord hva en samling av opplysninger betyr som helhet, ikke bare som en livløs liste over kjensgjerninger. Vi kan våkne om morgenen med nye løsninger på gjenstridige problemer eller til og med fulle av radikalt nye og originale ideer.

I tillegg til REM-søvnens bidrag til å veve den overdådige og dominerende sosialemosjonelle veven som knytter massene sammen, kom altså denne kreativitetens gave fra drømmesøvnen. Vi bør se med (forsiktig) ærefrykt på vår egen overlegne oppfinnsomhet som mennesker sammenlignet med alle våre nærmeste konkurrenter, det være seg primater eller andre. Sjimpansene, som er våre nærmeste levende slektninger, har eksistert rundt fem millioner år lenger enn vi har; noen av menneskeapene kom på banen minst ti millioner år før oss. Enda så god tid de har hatt på seg, har ingen av disse artene vært på månen, konstruert datamaskiner eller utviklet vaksiner. Det har, i all ydmykhet, vi mennesker gjort. Søvnen, og særlig REM-søvnen og drømmene, er en undervurdert faktor som man med rette kan hevde støtter opp om mange av elementene som former vår unike menneskelige oppfinnsomhet og alt vi har oppnådd, like mye som språket eller bruken av redskaper (faktisk finnes det ting som tyder på at søvnen er med på å forme disse to egenskapene også).

Like fullt må vi anse de følelsesmessige gavene REM-søvnen gir oss, som viktigere for menneskets fremgang enn den som løfter kreativiteten. Ja visst er kreativiteten et mektig redskap i utviklingen, men den er i stor grad begrenset til enkeltindivider. Hvis individene ikke kan dele sinnrike og kreative løsninger seg imellom ved hjelp av de emosjonelt givende sosiale båndene og samarbeidsfellesskapene som REM-søvnen fremmer, er det stor fare for at kreativiteten forblir fanget i enkeltindividene istedenfor å bli spredd til massene.

Nå kan vi forstå det jeg anser for å være en klassisk selvforsterkende og positiv sirkel i evolusjonen. Da vi tok turen fra trærne ned på bakken, førte det til at vi ble velsignet med en stadig større andel REM-søvn i forhold til andre primater, en velsignelse som i sin tur førte til en brå vekst i kognitiv kreativitet, emosjonell intelligens og dermed sosial kompleksitet. Sammen med den stadig mer komplekse hjernen vår førte dette til bedre strategier for overlevelse hver dag (og natt). Jo mer vi brukte disse stadig høyere utviklede emosjonelle og kreative kretsene i hjernen om dagen, desto større ble behovet for å vedlikeholde og fininnstille de krevende nevrale systemene om natten ved hjelp av mer REM-søvn.

Etter hvert som denne positive sirkelen fikk fotfeste og utviklet seg på eksponentielt vis, begynte vi å danne, organisere, vedlikeholde og bevisst forme stadig større sosiale grupper. De hurtig voksende kreative evnene kunne dermed spres enda hurtigere og mer effektivt, i tillegg til at de ble forbedret av den stadig større andelen REM-søvn som fremmet emosjonelt og sosialt raffinement. Man kan derfor med rette hevde at REM-søvnens drømmer utgjør en av flere faktorer som har bidratt til at vi gjennom evolusjonen så forbløffende hurtig har steget til makten, på godt og på vondt – en ny (søvn-drevet) verdensherskende sosial superart.

