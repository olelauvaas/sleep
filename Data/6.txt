# Kapittel 6 Moren din og Shakespeare visste det - Hva søvnen gjør for hjernen


?? Kort oppsummering for GPT:
Dette kapittelet forklarer hvordan søvn forbedrer hjernens funksjon, og hvorfor både hukommelse, kreativitet, læring og mental helse er avhengig av god søvn. Matthew Walker viser at søvn er som en “mentalt rengjøringssystem og minnebank”.
?? Søvn og læring:
* Søvn hjelper oss med å ta inn ny kunnskap (før læring), lagre den trygt (etter læring), og organisere informasjonen (over natta).
* Dyp NREM-søvn er spesielt viktig for å overføre minner fra korttidslagring til langtidsminne (hippocampus ? neocortex).
* REM-søvn (drømmesøvn) styrker kreativitet og problemløsning.
?? Søvn og følelser:
* Nok søvn gjør deg mer emosjonelt balansert – lite søvn øker aktiviteten i amygdala, som styrer frykt og sinne.
* Søvn gjør deg mer empatisk, rolig og sosial. Søvnmangel gjør deg irritabel og mindre forståelsesfull.
?? Mangel på søvn:
* Søvnmangel svekker hukommelsen, gjør det vanskeligere å konsentrere seg og kan øke risiko for psykiske lidelser som depresjon og angst.
?? Kapittelet viser at søvn er som en gratis hjernevask, terapitime og læringsforsterker i ett. Det er ikke en luksus – det er livsviktig for at hjernen skal funke som den skal.



## Oppsiktsvekkende gjennombrudd!

Forskere har oppdaget en revolusjonerende ny behandling som forlenger livet. Den gir bedre hukommelse og gjør deg mer kreativ. Den holder deg slank og reduserer sug etter mat. Den beskytter mot kreft og demens. Den hindrer forkjølelse og influensa. Den reduserer risikoen for hjerteinfarkt og slag, for ikke å nevne diabetes. I tillegg blir du i bedre humør, mindre deprimert og mindre engstelig. Høres det interessant ut?





Denne oppdiktede reklamen høres kanskje ut som en overdrivelse, men det er ingenting i den som er feil. Hadde det handlet om et nytt medikament, ville mange ha stilt seg tvilende. De som lot seg overbevise, ville ha betalt store beløp for den minste dose. Hvis kliniske tester viste seg å støtte påstandene, ville aksjekursen for selskapet som fant opp legemiddelet, ha skutt i været.

Nå er det selvfølgelig ikke noen mirakelmedisin eller universalpille som blir beskrevet i annonsen, men de dokumenterte gevinstene en god natts søvn gir. Påstandene er så langt underbygd med dokumentasjon fra over 17 000 nøye undersøkte forskningsrapporter. Og prisen på behandlingen, ja, den finnes ikke. Den er gratis. Men like fullt avslår vi så altfor ofte nattens tilbud om en full dose av dette naturmiddelet?– med grusomme konsekvenser.

Siden vi ikke lærer om det på skolen, er det de færreste av oss som skjønner hvor fantastisk søvnen fungerer som universalmedisin. Hensikten med de tre neste kapitlene er å rette opp i uvitenheten som skyldes at søvn stort sett er fraværende i all offentlig helseinformasjon. Vi skal se at søvn er selve universalbotemiddelet: Uansett plage, fysisk eller psykisk, har søvnen en medisin å stille opp med. Jeg håper at selv de mest innbitte kortsovere vil bli omvendt og få nyvunnen respekt for søvnen etter å ha lest disse tre kapitlene.

Jeg har allerede gjort rede for søvnens forskjellige stadier. Her skal jeg avsløre hvert av stadienes fortrinn. Ironisk nok oppsummerte Shakespeare de fleste av det 21. århundrets «nye» oppdagelser om søvnen i 1611, i Macbeth, annen akt, annen scene, der han profetisk kunngjør at søvnen er den «mest næringsrike rett i livets fest».[1] Kanskje sa moren din noe lignende, selv om hun ordla seg mindre høyttravende da hun priset alt søvnen gjør for å lege emosjonelle sår, hjelpe oss med å lære og å huske ting, gi oss løsninger på utfordrende problemer og hindre sykdom og infeksjoner. Det kan visst se ut til at vitenskapen bare har skaffet dokumentasjon på det moren din, og øyensynlig Shakespeare også, allerede visste om søvnens mirakel.





## Søvn for hjernen


Søvn er ikke fravær av våkenhet. Det er langt mer enn som så. Som vi allerede har sett, er søvnen utsøkt kompleks, metabolsk aktiv og nennsomt organisert i en rekke unike stadier.

En rekke hjernefunksjoner blir vedlikeholdt og avhenger av søvnen. Ingen av søvntypene utretter alt. Hvert av stadiene – lett NREM-søvn, dyp NREM-søvn og REM-søvn – gir forskjellige gevinster for hjernen i løpet av natten. Dermed finnes det ikke én søvntype som er mer uunnværlig enn de andre. Uansett hvilken søvntype man får for lite av, fører det til at hjernen svekkes.

Det kanskje mest imponerende av søvnens alle fortrinn for hjernen er det som handler om hukommelse, og dette er i tillegg noe vi forstår ekstra godt. Søvnen har gang på gang vist seg å gi bedre hukommelse?– enten man sover før man lærer, for å forberede hjernen på å skape nye minner, eller etter at man har lært noe, for å spikre minnene fast så man ikke glemmer dem.





## Søvn natten før læring


Ved å sove natten før man lærer noe, gjenoppfrisker man evnen til å skape nye minner. Dette gjør vi hver eneste natt. Mens vi er våkne, tar hjernen til seg ny informasjon uten stans (bevisst eller ikke). Bestemte deler av hjernen griper mulighetene som melder seg til å danne nye minner. Faktabasert informasjon – hva noen heter, et nytt telefonnummer eller hvor man har parkert bilen – blir grepet og knyttet sammen i et område av hjernen som heter hippocampus, eller havhesten. Hippocampus er en lang, fingerformet konstruksjon som sitter dypt inne på begge sider av hodet, og som fungerer som et korttidslager, et midlertidig oppholdssted der nye minner samles opp. Hippocampus har dessverre ganske begrenset lagringskapasitet, som en filmrull, eller, for å bruke en mer moderne sammenligning, en USB-minnepinne. Hvis man prøver å fylle opp med for mye, er det fare for at man ikke klarer å legge til mer informasjon, eller like ille: å overskrive ett minne med et annet, et uhell som kalles interferens.

Så hvordan håndterer hjernen denne kapasitetsutfordringen? For noen år siden lurte forskningsteamet mitt på om søvnen bidro til å løse lagringsproblemet med en form for filoverføring. Vi undersøkte om søvnen flyttet nyervervede minner til et mer permanent langtidslager i hjernen og dermed frigjorde plass i korttidslageret slik at vi våkner med en oppfrisket evne til å lære nye minner.

Vi begynte å teste teorien ved hjelp av høneblunder på dagtid. Vi rekrutterte en gruppe friske unge voksne og delte dem tilfeldig opp i en høneblund-gruppe og en ikke-høneblund-gruppe. Klokken 12.00 gjennomgikk alle deltagerne en intens læringsøkt (med 100 par navn og ansikter) for virkelig å sette hippocampus, korttidsminnet, på prøve. Som forventet gjorde begge gruppene det omtrent like bra. Kort tid etter fikk høneblund-gruppen ta seg en 90 minutter lang siesta i søvnlaboratoriet med elektroder på hodet som målte søvnen deres. Den andre gruppen holdt seg våkne i laboratoriet og bedrev tiden med?enkle?aktiviteter som å sitte på internett eller spille brettspill. Senere på dagen, klokken 18.00, var alle deltagerne med på en ny økt med intens læring for å stappe enda flere opplysninger inn i korttidsminnet (100 nye par med navn og ansikter). Spørsmålet vi stilte oss, var enkelt: Får menneskehjernen mindre kapasitet når den er våken lenger i strekk i løpet av dagen, og kan i så fall søvn snu denne metningseffekten og gjenopprette evnen til læring?

De som holdt seg våkne hele dagen, ble stadig dårligere til å lære, selv om evnen til å konsentrere seg var stabil (denne ble målt ved hjelp av egne prøver for oppmerksomhet og reaksjonstid). De som fikk ta en blund, gjorde det derimot tydelig bedre og fikk faktisk større evne til å pugge faktaopplysninger. Forskjellen mellom de to gruppene klokken 18.00 var ikke liten: De som hadde sovet, var 20 prosent bedre til å lære.

Etter å ha sett at søvnen gjenoppretter hjernens læringskapasitet og rydder plass til nye minner, forsøkte vi å finne ut nøyaktig hva det var med søvnen som ga dette fortrinnet. Da vi analyserte hjernebølgene hos den gruppen som hadde sovet, fant vi svaret. Oppfriskningen av hukommelsen hang sammen med den lettere NREM-søvnen i fase 2, og særlig med de korte, kraftige utbruddene med elektrisk aktivitet som kalles søvnspindler, og som vi lærte om i 3. kapittel. Jo flere søvnspindler man fikk mens man sov, desto friskere var evnen til å lære da man våknet. Det er viktig å merke seg at søvnspindlene ikke ga noen indikasjon på den medfødte evnen til å lære. Det ville ha vært et mindre interessant resultat, siden det bare ville ha betydd at medfødt læringsevne og søvnspindler går hånd i hånd. Det var derimot endringen i læringsevne før og etter søvn, med andre ord hvor gjenoppfrisket evnen ble, spindlene kunne forutsi.

Det som kanskje var enda mer bemerkelsesverdig, var at vi under analysen av søvnspindlene observerte en påfallende stødig rytme av elektriske bølger som strømmet gjennom hjernen med 100 til 200 millisekunders mellomrom. Bølgene beveget seg hele tiden frem og tilbake mellom hippocampus, og den begrensede korttidslagringen der, og hjernebarkens langt større langtidslager (som kan sammenlignes med en stor harddisk).[2] Vi hadde med ett fått innblikk i en elektrisk transaksjon som foregår i søvnens mulm og mørke, en transaksjon som overførte faktabaserte minner fra det midlertidige lageret (hippocampus) til et sikkert hvelv for langtidslagring (hjernebarken). Dermed hadde søvnen vidunderlig nok ryddet ut av hippocampus og skapt masse ny plass i dette korttidslageret. Siden gårsdagens erfaringer var flyttet til en mer permanent lagringsplass, våknet deltagerne med en gjenoppfrisket evne til å ta til seg ny informasjon med hippocampus. De kunne begynne på ny frisk med nye opplysninger neste dag.

Både vi og andre forskergrupper har siden gjentatt denne studien gjennom en hel natts søvn og gjort det samme funnet: Jo flere søvnspindler man har om natten, desto friskere er læringsevnen når morgenen gryr.

Arbeidet vi har gjort på dette feltet i det siste, har brakt oss tilbake til spørsmålet om aldring. Vi har funnet ut at eldre (fra 60 til 80 år gamle) har 40 prosent lavere evne til å frembringe søvnspindler enn unge, friske voksne. På bakgrunn av dette fremsatte vi en tese: Jo færre søvnspindler en eldre voksen har en bestemt natt, desto vanskeligere blir det for vedkommende å få nye opplysninger på plass i hippocampus dagen etter, siden korttidsminnet ikke har fått den samme oppfriskningen i løpet av natten. Vi utførte studien, og dette var nøyaktig det vi fant ut: Jo færre søvnspindler en eldre hjerne produserte i løpet av natten, desto lavere ble eierens læringskapasitet dagen etter, og desto større vanskeligheter hadde vedkommende med å pugge en liste med opplysninger vi ga ham eller henne. Denne sammenhengen mellom søvn og læring er nok en grunn til at medisinfaget bør ta eldres søvnvansker på alvor, og noe som bør drive forskere som meg selv til å finne nye, ikke-farmakologiske metoder for å gi aldrende befolkninger verden over bedre søvn.

Bredere samfunnsmessig relevans har det at konsentrasjonen av NREM-søvnens søvnspindler er ekstra høy sent om morgenen, klemt inne mellom lange perioder med REM-søvn. Sover du seks timer eller mindre, snyter du hjernen for den gjenoppfriskningen av læringskapasiteten søvnspindlene vanligvis står for. I et senere kapittel skal jeg komme tilbake til de større utdannelsespolitiske konsekvensene disse funnene har, og se på om tidlige skoledager, som struper nettopp denne fasen som er så rik på søvnspindler, er den beste strategien for å undervise unge hjerner.





## Søvn natten etter læring


Det andre fortrinnet søvnen skjenker hukommelsen, kommer etter at man har lært, ved at man så å si trykker på «lagre»-knappen for de nyopprettede filene. Dermed beskytter søvnen ny informasjon og gir immunitet mot glemsel i en prosess som kalles konsolidering. Man har lenge visst at søvnen setter i gang konsolideringen av nye minner, og det kan være en av de første funksjonene man antok at søvnen hadde. Den første skriftlige påstanden om dette stammer etter alt å dømme fra den romerske retoren Quintilianus (35–100 e.Kr.), som skrev:





Det er en spesiell ting uten åpenbar grunn, at én natts forløp bidrar mye til hukommelsens styrke, enten ved at den tar pause fra arbeidet, det som har slitt den sånn ut at det er til hinder for oppgaven, eller ved at minnet, som er hukommelsens sterkeste del, modnes og utvikles. Det som ikke straks kan hentes fram, blir ført videre der man slapp neste dag, og tiden selv, som gjerne er årsak til glemsel, styrker faktisk hukommelsen.[3]





Først i 1924 satte de to tyske forskerne John Jenkins og Karl Dallenbach søvn og våkenhet opp mot hverandre for å se hvilken av dem som vant konkurransen om å lagre minner – et hukommelsesforskningens svar på den klassiske duellen mellom Coca-Cola og Pepsi. De som deltok i studien, lærte først en liste over språklige faktaopplysninger. Deretter fulgte forskerne med på hvor fort deltagerne glemte disse minnene i løpet av et tidsrom på åtte timer, der de enten var våkne eller fikk en god natts søvn. Den tiden som ble brukt til å sove, bidro til at de nye opplysningene festet seg og hindret dem i å falme og bli borte. Men når den samme tiden ble tilbrakt i våken tilstand, viste det seg å være svært ugunstig for de nye minnene og førte til at de ble glemt raskere.[4]

Resultatene fra Jenkins’ og Dallenbachs eksperiment er nå blitt gjentatt flerfoldige ganger: Søvn gjør at minnene bevares 20–40 prosent bedre sammenlignet med like lang tid i våken tilstand. Dette er ikke til å kimse av når man tenker over fordelene det for eksempel kan gi når man leser til en eksamen, eller i en utviklingshistorisk sammenheng der det er viktig å huske informasjon som bidrar til overlevelse, som hvor man kan finne mat og vann eller maker og fiender.

Først i 1950-årene, med oppdagelsen av NREM- og REM-søvn, begynte vi å forstå mer av hvordan, og ikke bare at, søvnen bidrar til å spikre fast nye minner. I begynnelsen konsentrerte man seg om å finne ut hvilket stadium (eller hvilke stadier) som gjorde at det som hadde festet seg i hukommelsen i løpet av dagen, ble værende, enten det dreide seg om faktaopplysninger fra klasserommet, medisinsk kunnskap fra spesialistundervisning eller en forretningsplan fra et seminar.

Som du sikkert husker fra 3. kapittel, får vi det meste av den dype NREM-søvnen tidlig på natten, og store deler av REM-søvnen (og lettere NREM-søvn) senere på natten. I en studie lot forskerne deltagere som hadde lært en liste med opplysninger, sove enten bare den første eller bare den andre halvdelen av natten. Slik fikk begge gruppene sove like lenge (selv om det ikke var mye), men den første gruppen fikk mye NREM-søvn, mens den andre fikk mest REM-søvn. Det var duket for kamp mellom de to søvntypene. Spørsmålet var: Hvilken søvnperiode ville bidra sterkest til å lagre minnene – den som var full av dyp NREM-søvn, eller den som flommet over av REM-søvn? For faktabaserte puggekunnskaper var resultatet tydelig. Den tidlige søvnen, som var rik på dyp NREM-søvn, tok bedre vare på minnene enn den sene perioden, som var rik på REM-søvn.

Undersøkelser som ble utført tidlig i 2000-årene, kom frem til en lignende konklusjon ved hjelp av en litt annen fremgangsmåte. Etter å ha lært en liste med opplysninger før sengetid fikk deltagerne sove i åtte timer mens elektroder på hodet registrerte søvnen. Morgenen etter utførte deltagerne en minnetest. Da forskerne sammenlignet søvnstadiene deltagerne hadde hatt, med hvor mange opplysninger de hadde husket dagen etter, var det NREM-søvnen som stakk av med seieren: Jo mer NREM-søvn de hadde hatt, desto mer husket de neste morgen. Hadde du vært med på en slik studie, og jeg bare fikk vite hvor mye NREM-søvn du hadde fått om natten, kunne jeg med stor treffsikkerhet ha forutsagt hvor mye du ville huske når du tok minnetesten etter at du våknet neste morgen. Så ufravikelig kan sammenhengen mellom søvn og konsolidering av minner være.

Ved hjelp av MR-skanning har vi siden kunnet titte dypt inn i hjernen på deltagerne for å se hvor de henter minnene fra før og etter at de har sovet. Det viser seg at informasjonspakkene hentes fra svært forskjellige steder i hjernen på de to tidspunktene. Før de hadde sovet, hentet deltagerne opp minner fra korttidslageret i hippocampus – det midlertidige lageret, som er et sårbart sted å oppholde seg over tid for nyslåtte minner. Men morgenen etter så situasjonen ganske annerledes ut. Minnene hadde flyttet på seg. Etter å ha sovet en hel natt hentet deltagerne opp den samme informasjonen fra neocortex, det ytterste laget av hjernebarken helt øverst i hjernen – et område som fungerer som langtidslager for faktabaserte minner, der de nå kan leve trygt, kanskje for alltid.

Vi hadde observert et boligskifte som finner sted hver natt mens vi sover. I tråd med bildet av langbølgeradiosignaler som frakter informasjon over store avstander, hadde de langsomme, dype NREM-hjernebølgene fungert som en budtjeneste som flyttet minnepakker fra et midlertidig lager (hippocampus) til et tryggere og mer varig hjem (hjernebarken). På denne måten hadde søvnen bidratt til å sikre minnene for fremtiden.

Når man betrakter disse funnene sammen med dem jeg allerede har beskrevet i forbindelse med den første innlæringen, får man øye på en elegant synergi i den anatomiske dialogen som foregår mellom hippocampus og hjernebarken under NREM-søvn (ved hjelp av søvnspindler og langsomme bølger). Når gårsdagens minner overføres fra korttidslageret i hippocampus til det varige hjemmet i hjernebarken, våkner du med gårsdagens erfaringer trygt arkivert og med et korttidslager som er klart for å lære nye ting i løpet av den neste dagen. Kretsløpet gjentas hvert døgn; nye opplysninger blir ryddet bort fra korttidsminnets mellomlager samtidig som en stadig større katalog over gamle minner blir ajourført. Søvnen endrer uopphørlig hjernens informasjonsstruktur hver eneste natt. Selv en høneblund på så lite som 20 minutter kan hjelpe med konsolideringen av minner, så lenge det er nok NREM-søvn i den.[5]

Studerer man spedbarn, småbarn eller ungdommer, ser man at NREM-søvnen har den samme gunstige virkningen på hukommelsen, iblant i enda høyere grad. For de middelaldrende, fra 40 til 60 år gamle, hjelper fremdeles NREM-søvnen hjernen med å holde fast på nye minner. Svekkelsen av NREM-søvnen og av evnen til å lære og beholde nye minner i alderdommen har vi allerede vært inne på.

Man kan altså se en sammenheng mellom NREM-søvn og minnekonsolidering i alle stadier av menneskelivet. Og det gjelder ikke bare mennesker. Studier av sjimpanser, dvergsjimpanser og orangutanger har vist at alle de tre gruppene blir bedre til å huske hvor mat er blitt plassert i miljøet rundt dem under eksperimenter, etter at de har sovet.[6] Beveger man seg nedover utviklingskjeden til katter, rotter eller til og med insekter, ser man fortsatt tydelig gevinsten NREM-søvnen gir for bevaring av minner.

Jeg lar meg fortsatt forbløffe av Quintilianus’ fremsynthet og klare redegjørelse for det forskere to tusen år senere skulle påvise om søvnens gunstige virkning for hukommelsen, men selv er jeg mer begeistret for det to like begavede filosofer av sin tid, Paul Simon og Art Garfunkel, har skrevet. I februar 1964 skrev de to en tekst som nå er berømt, og som fanger den samme nattlige hendelsen: «The Sound of Silence.» Du kjenner kanskje sangen og teksten. Simon & Garfunkel skildrer hvordan de hilser sin gamle venn mørket (søvnen). De snakker om å overgi den våkne dagens hendelser til den sovende hjernen om natten i form av et syn som kommer stille smygende – en forsiktig opplasting av informasjon, kunne man si. Med stor innsikt illustrerer de hvordan den våkne erfaringens sårbare frø, som er blitt sådd i løpet av dagen, nå har festet seg («planted») i hjernen under søvnen. Denne prosessen har ført til at erfaringene fremdeles er der når de våkner neste morgen. Søvnens sikring av minnene for fremtiden, pakket inn i en fullkommen sangtekst.

En liten, men viktig endring må gjøres i Simon & Garfunkels sangtekst på grunnlag av helt ferske forskningsresultater. Ikke bare opprettholder søvnen minnene om det man har lært før sengetid («the vision that was planted in my brain / Still remains»), den berger også de minnene som så ut til å ha gått tapt kort tid etter at man lærte dem. Etter en god natts søvn får man med andre ord tilgang til minner som man ikke greide å hente opp igjen før man sov. Søvnen gjenoppretter minner om natten, som om hjernen var en harddisk der enkelte filer var blitt skadet og uleselige. Etter at søvnen har reparert disse minneelementene og reddet dem fra glemselens klør, våkner man morgenen etter og kan enkelt og presist finne og hente opp de tidligere utilgjengelige filene. Dette er den «Å, nå husker jeg det»-følelsen du kanskje har opplevd å få etter en god natts søvn.

Nå som vi har funnet ut hvilken søvntype – NREM-søvn – som er ansvarlig både for å gjøre faktabaserte minner permanente og for å gjenopprette dem som sto i fare for å gå tapt, har vi begynt å eksperimentere med metoder for å øke søvnens gunstige virkning på hukommelsen. Vi har lykkes på to måter: med søvnstimulering og målrettet reaktivering av minner. De kliniske konsekvensene av begge blir tydelige når man ser dem i forbindelse med psykiske lidelser og nevrologiske sykdommer, deriblant demens.

Siden søvnen kommer til uttrykk som aktivitet i elektriske hjernebølger, begynte man søvnstimuleringseksperimentene med å handle i samme valuta: elektrisitet. I 2006 rekrutterte et tysk forskningsteam en gruppe friske unge voksne til en banebrytende studie der de plasserte elektroder på hodet deres, foran og bak. Men istedenfor å registrere de elektriske hjernebølgene deltagerne avga mens de sov, gjorde forskerne det motsatte: De tilførte små mengder elektrisk spenning. De ventet tålmodig til hver av deltagerne hadde sunket hen i de dypeste stadiene av NREM-søvn, for så å skru på hjernestimulatoren, som pulserte i takt med de langsomme bølgene. De elektriske pulsslagene var så små at deltagerne ikke merket dem eller våknet.[7] Men de hadde en målbar innvirkning på søvnen.

Både størrelsen på de langsomme hjernebølgene og antallet søvnspindler som kom på kjøpet, økte med stimuleringen, sammenlignet med en kontrollgruppe som ikke mottok stimulering mens de sov. Før de la seg, hadde alle deltagerne lært en liste med nye opplysninger. De ble testet morgenen etter at de hadde sovet. Ved å øke den elektriske kvaliteten på den dype søvnens hjernebølger hadde forskerne nesten doblet antallet opplysninger deltagerne var i stand til å huske neste dag, sammenlignet med dem som ikke ble stimulert. Å bruke stimulering under REM-søvn, eller mens deltagerne var våkne om dagen, ga ikke lignende fordeler for hukommelsen. Det var bare stimulering under NREM-søvn i takt med hjernens egen langsomme rytme som ga bedret hukommelse.

Andre metoder for å forsterke søvnens hjernebølger er under hurtig utvikling. En av disse teknologiene bruker svake lyder som spilles av fra høyttalere ved siden av den som sover. Som en metronom som slår i takt med de enkelte langsomme bølgene, synkroniseres den tikkende lyden presist med den enkeltes hjernebølger for å trekke dem med seg og skape enda dypere søvn. De som mottok auditiv stimulering, fikk kraftigere hjernebølger og imponerende 40 prosent bedre hukommelse neste morgen, sammenlignet med en kontrollgruppe som sov uten de synkrone lydene.

Jeg må få komme med en advarsel før du kaster fra deg boken og begynner å montere høyttalere over sengen eller drar ut for å kjøpe deg en elektrisk hjernestimulator. Det gode rådet «ikke gjør dette hjemme» gjelder for begge metoder. Enkelte har laget sine egne apparater for hjernestimulering, eller kjøpt dem på nettet, og disse er ikke regulert med sikkerhetsbestemmelser. Forbrenninger og forbigående blindhet er blitt rapportert etter feil i konstruksjonen eller spenningen som er brukt. Å spille høye tikkelyder ved sengen høres sikkert tryggere ut, men de kan lett gjøre større skade enn gavn. Da forskerne fikk lydene til å bomme så vidt på toppunktet i hver av de langsomme hjernebølgene, heller enn å slå fullkomment i takt med dem, endte de med å forstyrre snarere enn å forsterke søvnen.

Som om hjernestimulering og tikkelyder ikke var bisart nok, hengte et sveitsisk forskerteam nylig opp en seng etter tau festet til taket i et søvnlaboratorium (bare les videre). På den ene siden av sengen var det festet en roterende trinse slik at forskerne kunne gynge sengen frem og tilbake i kontrollert hastighet. Frivillige sov så i sengen mens forskerne registrerte hjernebølgene deres. Med halvparten av deltagerne begynte forskerne å gynge sengen forsiktig idet de gikk inn i NREM-søvn. Med den andre halvparten sto sengen stille, slik at de kunne fungere som kontrollgruppe. Den langsomme gyngingen gjorde søvnen dypere, ga de langsomme hjernebølgene et kvalitetsløft og mer enn doblet antallet søvnspindler. Man vet ennå ikke om de endringene gyngingen ga i søvnen, førte til bedre hukommelse, siden forskerne ikke gjorde noen slike tester på deltagerne. Like fullt gir funnene en vitenskapelig forklaring på praksisen med å gynge barn frem og tilbake i armene eller i en barneseng for å få dem til å sovne.

Disse metodene for søvnstimulering er lovende, men de har en potensiell begrensning: Alle minner forbedres jevnt over like mye. Med andre ord fester alt man lærte før man sov, seg bedre i løpet av natten. Det blir som på en restaurant med smaksmeny uten valgmuligheter: Du får servert alt som står på menyen, enten du vil ha det eller ikke. De fleste liker ikke å spise på denne måten, og det er derfor de fleste restauranter tilbyr en stor meny man kan velge fra, slik at man bare får de rettene man har lyst på.

Hva om det var mulig å gjøre noe slikt med søvn og hukommelse? Før man gikk og la seg, kunne man gå gjennom det man hadde lært den dagen, og bare velge de minnene man ønsket å forsterke. Man kunne legge inn en bestilling før man la seg for å sove med vissheten om at det man hadde bestilt, ville bli servert i løpet av natten. Når man våknet neste dag, ville hjernen bare ha blitt næret med de elementene man plukket ut fra dagens selvbiografiske spisekart. Dermed ville man ha forbedret bare de minnene man ønsket å beholde. Det høres ut som science fiction, men er nå vitenskapelig virkelighet: Metoden kalles målrettet minnereaktivering. Og slik det så ofte er, viser virkeligheten seg å være langt mer fascinerende enn diktningen.

Før deltagerne går og legger seg, viser vi dem bilder forskjellige steder på en dataskjerm, for eksempel en katt nederst på høyre side, en bjelle øverst på midten eller en tekanne i nærheten av det øverste høyre hjørnet. Deltagerne må ikke bare huske bildene de har fått se, men hvor de befant seg på skjermen. De blir vist 100 slike bilder. Etter at deltagerne har sovet, får de se bilder på skjermen igjen, men denne gangen på midten. Noen har de sett før, andre ikke. Deltagerne må avgjøre om de har sett bildet før eller ikke, og hvis de har det, må de ved hjelp av en mus flytte det til stedet på skjermen der de først fikk se det. Slik kan vi måle hvorvidt deltagerne husker bildene, og også hvor presist de husker plasseringen.

Men nå kommer den interessante vrien. Da deltagerne først lærte seg bildene før de sov, spilte vi en tilhørende lyd hver gang et objekt ble vist på skjermen. For eksempel fikk de høre et «mjau» hver gang de så katten, eller et «ding-dong» når de fikk se bjellen. Alle bildene ble ledsaget av, eller «lydtagget» med, en semantisk passende lyd. Når deltagerne sov, nærmere bestemt når de opplevde NREM-søvn, spilte en av forskerne av halvparten av lydene (50 av totalt 100) for den sovende hjernen ved hjelp av høyttalere på begge sider av sengen. På denne måten kan vi utløse en selektiv reaktivering av bestemte minner, som om vi viser hjernen vei under et målrettet henteoppdrag, og sørge for at disse blir prioritert i søvnens?forsterkningsprosess?fremfor de minnene som ikke blir reaktivert under NREM-søvnen.

Når vi tester deltagerne neste morgen, finner vi en ganske oppsiktsvekkende skjevhet i hukommelsen deres. De husker langt flere av objektene som ble reaktivert med lyd i løpet av natten, enn av dem som ikke ble reaktivert. Husk at alle de 100 minnene fikk nyte godt av søvnen. Men ved hjelp av lydene unngår vi at hjernen husker alt like godt uten å gjøre forskjell. Omtrent som når man plukker ut yndlingssanger til en spilleliste og setter den på repeat om kvelden, håndplukker vi bestemte elementer av den selvbiografiske fortiden og styrker disse ved hjelp av bestemte lyder under søvnen.[8]

Du kan sikkert se for deg et utall måter å utnytte denne teknikken på. Når det er sagt, kan det også være at du blir etisk betenkt over mulighetene, med tanke på at man kan skrive og omskrive historien om sitt eget liv, eller, mer bekymringsfullt, andre menneskers liv. Dette moralske dilemmaet ligger et godt stykke inn i fremtiden, men hvis vi fortsetter å forbedre disse metodene, kan det være et dilemma vi blir nødt til å ta stilling til.





## Sove for å glemme?


Hittil har vi snakket om hvordan søvnen kan hjelpe oss med å huske og hindre glemsel. Imidlertid kan evnen til å glemme i enkelte sammenhenger være like viktig som evnen til å huske, både i dagliglivet (for eksempel når man glemmer hvor man parkerte i forrige uke for å kunne huske hvor man parkerte i dag) og klinisk (f.eks. for å drive ut vonde og invalidiserende minner eller for å bli kvitt suget hos personer med avhengighet). Å glemme er dessuten ikke bare gunstig for å slette informasjon vi ikke lenger trenger. Det gjør også at hjernen krever mindre ressurser for å hente frem de minnene vi tar vare på, omtrent slik det blir enklere å finne viktige dokumenter på et ryddig skrivebord uten masse rot. Dermed hjelper søvnen til med å ta vare på alt du trenger, men ikke det du ikke trenger, slik at det blir lettere å hente frem minner. Med andre ord: Å glemme er prisen vi betaler for å huske.

I 1983 bestemte nobelprisvinneren Francis Crick, som oppdaget DNA-ets heliksstruktur, seg for å anvende sin teoretiske begavelse på søvnfeltet. Han lanserte en teori om at drømmene vi opplever under REM-søvn, har som funksjon å fjerne uønskede eller overlappende kopier av informasjon i hjernen, det han kalte «parasittminner». Det var en fascinerende tanke, men den forble nettopp det – en tanke – i nesten tredve år, uten å bli formelt undersøkt. I 2009 testet en ung høyeregradsstudent og jeg hypotesen. Resultatene ga oss mer enn én overraskelse.

Nok en gang utformet vi et eksperiment som benyttet seg av høneblunder om dagen. Klokken 12.00 studerte forsøkspersonene våre en lang liste med ord som ble vist ett og ett på en dataskjerm. Etter hvert ord som ble vist på skjermen, ble det imidlertid også vist en stor grønn «R» eller en stor rød «F» som ga beskjed om deltageren skulle huske det foregående ordet (R for «remember») eller glemme det (F for «forget»). Dette er ikke så ulikt å sitte i et klasserom der læreren etter å ha forklart noe forteller at det er ekstra viktig å huske denne opplysningen på eksamen, eventuelt at han har gjort en feil og sagt noe som ikke stemmer, eller at dette er noe man ikke vil bli spurt om på eksamen, slik at man ikke trenger å anstrenge seg for å huske det. Vi gjorde i praksis det samme for hvert ord etter at det var innlært, med merkelappene «husk dette» eller «glem dette».

Halvparten av deltagerne fikk sove i halvannen time om ettermiddagen, mens den andre halvparten satt våkne. Klokken 18.00 undersøkte vi hvor godt alle husket alle ordene. Vi ba deltagerne se bort fra merkelappen som hadde fulgt ordene – husk eller glem – og prøve å huske så mange ord som mulig. Spørsmålet vi stilte oss, var dette: Styrker søvnen minnet om alle ordene like mye, eller adlyder søvnen beskjeden som ble gitt ved hjelp av merkelapper mens deltagerne var våkne, om bare å huske enkelte ord og glemme andre?

Resultatene var tydelige. Søvnen forsterket kraftig, men selektivt, minnet om de ordene som var merket «husk», men unngikk aktivt å styrke minnet om ordene som var merket «glem». De deltagerne som ikke sov, viste ingen tegn til noen slik imponerende siling og selektiv lagring av minnene.[9]

Vi hadde funnet en flyktig, men viktig lærdom: Søvnen var langt mer intelligent enn vi en gang hadde trodd. I motsetning til hva man tidligere hadde antatt i det 20. og 21. århundre, gir ikke søvnen en generell, alminnelig (og dermed altomfattende) styrking av minnet om alt man har lært i løpet av dagen. Søvnens bidrag til forbedring av minnene er langt mer kresent og velger ut hvilke opplysninger som skal og ikke skal styrkes. Søvnen utretter dette ved hjelp av merkelapper som er blitt hektet på minnene ved innlæringen, eller muligens også under søvnen. Flere studier har vist en like intelligent form for minneutvelgelse under søvn ved både en kort blund om dagen og en hel natts søvn.

Da vi analyserte søvnregistreringen hos dem som hadde sovet om dagen, fikk vi en ny innsikt. Stikk i strid med Francis Cricks teori var det ikke REM-søvnen som gikk igjennom ordlistene og skilte det som skulle beholdes, fra det som skulle lukes ut. Det var NREM-søvnen, og særlig de aller raskeste søvnspindlene, som bidro til å skille det som skulle huskes, fra det som skulle glemmes. Jo flere av disse søvnspindlene en deltager opplevde mens han eller hun sov, desto mer effektivt hadde vedkommende styrket de minnene som var merket «husk», og aktivt fjernet dem som var utpekt til å bli glemt.

Det er fortsatt uklart nøyaktig hvordan søvnspindlene utfører dette snedige kunststykket med minnene. Det vi i det minste har oppdaget, er et ganske avslørende frem-og-tilbake-mønster i hjerneaktiviteten som sammenfaller med de raske søvnspindlene. Aktiviteten går i ring mellom minnelageret (hippocampus) og de områdene som tar bevisste beslutninger (i pannelappen), som for eksempel «dette er viktig» eller «dette er uinteressant». Skytteltrafikken mellom disse områdene (hukommelse og bevisste beslutninger), som går ti til femten runder i sekundet under spindlene, kan bidra til å forklare den sorteringen NREM-søvnen foretar med minnene. Omtrent som når man velger filtre for å luke ut treff fra et internettsøk eller i en handle-app, bistår søvnspindlene hukommelsen med en silefunksjon som lar minnelageret i hippocampus rådføre seg med de kløktige filtrene for bevisste valg i pannelappen, noe som gjør det mulig å ta vare på det du trenger, men luke ut det du ikke trenger.

For øyeblikket utforsker vi metoder for å utnytte dette bemerkelsesverdig intelligente systemet for selektiv hukommelse og glemsel i forbindelse med vonde og problematiske minner. Ideen kan kanskje lede tankene hen på den Oscar-belønnede filmen Evig solskinn i et plettfritt sinn, der mennesker kan få uønskede minner slettet ved hjelp av en spesiell hjerneskanner. Det jeg derimot håper å få til i den virkelige verden, er å utvikle presise metoder for å svekke eller slette enkeltminner fra noens minnebibliotek når det foreligger et dokumentert klinisk behov, som ved traumer, narkotikaavhengighet eller stoffmisbruk.





## Søvn for andre typer hukommelse


Alle studiene jeg har skildret så langt, tar for seg én bestemt form for hukommelse – den som gjelder faktaopplysninger, skolekunnskap eller å huske hva noen heter. Det finnes imidlertid mange slags hukommelse i hjernen, blant annet en hukommelse for ferdigheter. Ta sykling, for eksempel. Da du var barn, fikk du ikke en lærebok som het Slik sykler man av foreldrene dine, som så ba deg lese den og regnet med at du deretter skulle kunne sykle i vei med den største selvfølgelighet. De kunne jo ha prøvd, men de – og ikke minst du – ville ikke ha oppnådd noe med det. Å sykle kan man bare lære ved å gjøre det, ikke ved å lese om det. Med andre ord ved å øve. Det samme gjelder alle motoriske ferdigheter, enten man lærer å spille et instrument, å drive med idrett, å utføre en kirurgisk operasjon eller å styre et fly.

Begrepet «muskelminne» er misvisende. Selve musklene har ingen minner; en muskel som ikke er koblet til en hjerne, kan ikke utøve noen ferdighet, og en muskel lagrer heller ingen rutinemessige bevegelser. Muskelminner er i virkeligheten hjerneminner. Når man trener og styrker musklene, kan det føre til at man blir bedre til å utføre en rutinemessig ferdighet som ligger lagret i hukommelsen. Men selve rutinen – minneprogrammet – befinner seg helt klart utelukkende i hjernen.

Flere år før jeg undersøkte virkningen søvnen har på faktabasert læring, undersøkte jeg minnet for motoriske ferdigheter. Det var to erfaringer som bidro til at jeg bestemte meg for å utføre disse studiene. Det første var noe jeg opplevde som ung student ved The Queen’s Medical Center, et stort universitetssykehus i Nottingham i England. Her forsket jeg på bevegelseshemninger, nærmere bestemt ryggmargsskader. Jeg forsøkte å finne en teknikk for å koble tilbake ryggmarger som hadde røket, og det endelige målet var å gjenforene kroppen og hjernen. Dessverre ga ikke denne forskningen resultater. Men underveis lærte jeg om pasienter med forskjellige former for motoriske forstyrrelser, blant annet etter slag. Det påfallende med mange av disse pasientene var hvordan de trinnvis fikk tilbake førligheten etter slaget, enten det var snakk om bena, armene, fingrene eller taleevnen. Gjenopprettelsen ble sjelden komplett, men dag etter dag, måned etter måned ble de alle litt bedre.

Den andre skjellsettende opplevelsen fant sted noen år senere mens jeg arbeidet med doktorgraden. Året var 2000, og forskermiljøet hadde erklært at de neste ti årene skulle bli «hjernens tiår», og spådde (korrekt, skulle det vise seg) at nevrovitenskapen kom til å gjøre forbløffende fremskritt. Jeg var blitt bedt om å holde et foredrag om søvn ved en festlig tilstelning. På denne tiden visste vi ennå ganske lite om søvnens innvirkning på hukommelsen, men jeg nevnte allikevel de tidlige funnene som var blitt gjort.

Etter forelesningen kom en tweedjakkekledd herre med fornem fremtoning og et elskverdig vesen bort til meg. Det var en kort samtale, men den skulle bli en av de forskningsmessig viktigste i hele mitt liv. Han takket meg for foredraget og fortalte at han var pianist. Han sa at han var fascinert av fremstillingen av søvn som en aktiv tilstand for hjernen, en tilstand der vi kunne gjennomgå og til og med styrke det vi allerede hadde lært. Så kom en bemerkning som slo bena under meg og skulle bli avgjørende for hva jeg konsentrerte meg om i forskningen i flere år fremover. «Som pianist», sa han, «har jeg erfart noe som skjer altfor ofte til at det kan være et sammentreff. Jeg øver på et bestemt stykke, kanskje langt utover kvelden, og jeg får det ikke til. Ofte gjør jeg den samme feilen på det samme punktet i en viss bevegelse. Jeg går frustrert til sengs. Men når jeg våkner neste morgen og setter meg foran pianoet igjen, da kan jeg plutselig spille det, helt feilfritt.»

«Da kan jeg plutselig spille det.» Ordene runget i hodet på meg mens jeg forsøkte å finne noe å svare. Jeg sa at det var en besnærende tanke, og at det godt kunne tenkes at søvnen hjalp musikere med å traktere instrumentet feilfritt, men at jeg ikke kjente til noe vitenskapelig belegg som støttet antagelsen. Han smilte, tilsynelatende uten å la seg affisere av mangelen på empirisk bekreftelse, takket meg for forelesningen igjen og gikk mot foajeen. Selv ble jeg stående i forelesningssalen, der det gikk opp for meg at denne herren nettopp hadde fortalt meg noe som brøt med læremesterens hyppigst gjentatte og mest trofaste påbud: Øvelse gjør mester. Slik var det visst allikevel ikke, så det ut til. Kanskje det var øvelse pluss søvn som gjorde mester?

Etter å ha forsket i tre år publiserte jeg en artikkel med noe lignende som tittel, og i senere studier samlet jeg dokumentasjon som til slutt bekreftet alle antagelsene pianisten intuitivt hadde gjort seg om søvnen. Funnene kastet også lys over hvordan hjernen etter å ha blitt skadet på grunn av hjerneslag gradvis gjenvinner noe av evnen til å styre tillærte bevegelser dag for dag – eller kanskje heller natt for natt.

På den tiden hadde jeg begynt i en stilling ved medisinsk fakultet på Harvard, og sammen med Robert Stickgold, en mentor og etter hvert gammel samarbeidspartner og venn, begynte vi å forsøke å finne ut om og hvordan hjernen fortsetter å lære etter at man er ferdig med å øve. Det var åpenbart at tiden fikk et eller annet til å skje. Men det var tre forskjellige muligheter som måtte skilles fra hverandre. Var det (1) tiden, (2) tiden man var våken, eller (3) tiden man sov som finpusset ferdighetsminnene?

Jeg tok en stor gruppe høyrehendte mennesker og satte dem til å lære å taste en tallrekke på et tastatur med venstre hånd, for eksempel 4-1-3-2-4, så fort og presist som mulig. Deltagerne øvde på den motoriske sekvensen igjen og igjen, omtrent som når man øver på en pianoskala, i til sammen tolv minutter, med korte pauser innimellom. Ikke overraskende ble deltagerne bedre i løpet av økten; øvelse skal jo tross alt gjøre mester. Så testet vi deltagerne igjen etter tolv timer. Halvparten av deltagerne hadde lært å taste tallrekken om morgenen og ble testet om kvelden etter at de hadde vært våkne hele dagen. Den andre halvparten lærte tallrekken om kvelden, og vi testet dem om igjen morgenen etter. Også her hadde det gått tolv timer, men i løpet av de tolv timene hadde deltagerne fått en hel, åtte timer lang natts søvn.

De som hadde vært våkne hele dagen, viste ingen tegn på nevneverdig forbedring i testen. Men i tråd med pianistens opprinnelige fremstilling viste de som ble testet etter den samme pausen på tolv timer, men som hadde sovet om natten, en slående forbedring på 20 prosent i hastighet og nesten 35 prosent i treffsikkerhet. Og ikke minst: De deltagerne som hadde lært den motoriske ferdigheten om morgenen – og ikke hadde vist noen forbedring samme kveld – viste senere en tilsvarende forbedring da vi testet dem igjen etter nye tolv timer, da de også hadde fått en hel natts søvn.

Med andre ord fortsetter hjernen å forbedre ferdighetsminner selv om man ikke øver mer. Det er i grunnen helt magisk. Denne forsinkede «offline»-læringen skjer imidlertid bare i løpet av en periode der man sover, og ikke når man er våken, uavhengig av hvilken periode som kommer først. Øvelse gjør ikke mester. Det er øvelse fulgt av en god natts søvn som fører til mestring. Videre viste vi at denne styrkingen av hukommelsen skjer uansett om det er en kort eller veldig lang motorisk sekvens man lærer (f.eks. 4-3-1-2 mot 4-2-3-4-2-3-1-4-3-4-1-4), eller om man bruker én hånd (unimanuelt) eller begge (bimanuelt, som en pianist).

Ved å analysere den motoriske sekvensens enkelte bestanddeler, så som 4-1-3-2-4, klarte jeg å finne ut nøyaktig hvordan søvnen spisset ferdigheten. Selv etter en lang økt med innøving var det bestemte overganger i rekken deltagerne alltid slet med. Disse vanskelige punktene lyste mot meg da jeg så på farten tastetrykkene ble gjort med. Ved bestemte overganger var det et betydelig lengre opphold eller flere feil. Istedenfor å taste 4-1-3-2-4, 4-1-3-2-4 uten opphold, tastet deltagerne 4-1-3 [pause] 2-4, 4-1-3 [pause] 2-4. De brøt den motoriske rutinen opp i mindre biter, som om det ble for mye å gjøre det hele i ett strekk. Forskjellige deltagere fikk problemer ved forskjellige punkter i rekken, men nesten alle hadde ett eller to slike problemer. Jeg undersøkte så mange deltagere at jeg etter hvert kunne si hvor i tallrekken de fikk problemer, bare ved å høre på tastingen mens de øvde.

Når jeg testet deltagerne etter at de hadde sovet en hel natt, var det imidlertid noe ganske annet som møtte ørene mine. Allerede før jeg hadde analysert dataene, skjønte jeg hva som foregikk: mestring. Nå som de hadde sovet, fløt tastingen lett, uten opphold. Den stakkato fremførelsen var en saga blott, erstattet med sømløs automatikk, noe som er det endelige målet i all motorisk innlæring: 4-1-3-2-4, 4-1-3-2-4, 4-1-3-2-4, hurtig og nærmest feilfritt. Søvnen hadde systematisk funnet de vanskelige overgangene i de motoriske minnene og glattet dem ut. Dette funnet fikk meg igjen til å tenke på det pianisten hadde sagt: «Men når jeg våkner neste morgen og setter meg foran pianoet igjen, da kan jeg plutselig spille det, helt feilfritt.»

Siden testet jeg deltagerne inne i en hjerneskanner etter at de hadde sovet, og da kunne jeg se hvordan denne storartede ferdighetsforbedringen hadde skjedd. Søvnen hadde overført minnene her også, men resultatene var annerledes enn for minner om faktaopplysninger. Istedenfor den overføringen fra korttids- til langtidshukommelsen som må til for at faktaopplysninger skal bli lagret, var de motoriske minnene blitt flyttet til deler av hjernen som fungerer på et lavere nivå enn bevisstheten. Dermed var ferdigheten nå blitt til en instinktiv vane. Bevegelsene føltes ikke lenger anstrengende og bevisste, men fløt motstandsløst ut i kroppen. Med andre ord hjalp hjernen til med å automatisere de rutinemessige bevegelsene, å gjøre dem instinktive, uanstrengte, som er nettopp det mang en olympisk trener er ute etter når de perfeksjonerer toppidrettsutøvernes ferdigheter.

Den siste oppdagelsen jeg gjorde i løpet av nesten ti års forskning, var hvilken søvntype som sto bak den nattlige forbedringen av motoriske ferdigheter, og på kjøpet fikk jeg medisinske så vel som samfunnsmessige lærdommer. Økningen i hurtighet og treffsikkerhet som fulgte med effektiv automatisering, var direkte knyttet til mengden NREM-søvn i 2. stadium, og særlig i de to siste timene av en natt med åtte timer søvn (f.eks. fra fem til syv hvis man sovner klokken elleve om kvelden). Faktisk var det hvor mange man fikk av de fantastiske søvnspindlene i løpet av de siste to morgentimene – den delen av natten som har flest av disse utbruddene i hjerneaktivitet – som viste seg å henge sammen med hukommelsesløftet.

Enda mer slående var det at vi bare registrerte en økning i slike spindler etter læring gjennom de delene av skalpen som befinner seg over den motoriske hjernebarken (like foran toppen av hodet), og ikke i andre områder. Jo større økningen i søvnspindler var i det området av hjernen vi hadde slitt ut ved å tvinge den til å lære motoriske ferdigheter, desto bedre gjorde deltagerne det etter at de våknet. Mange andre grupper har funnet en lignende effekt som knytter «lokal søvn» til læring. Når det gjaldt minnene for motoriske ferdigheter, opptrådte søvnens hjernebølger omtrent som en dyktig massør som masserer hele kroppen, men gir ekstra oppmerksomhet til de delene som trenger mest hjelp. På samme måte gjennomsyrer søvnspindlene hele hjernen, men legger ekstra vekt på de delene av hjernen som har jobbet hardest med å lære i løpet av dagen.

Enda viktigere i vår moderne verden er kanskje vår oppdagelse av betydningen av hvilken del av natten man sover. De to siste timene med søvn er nettopp dem mange av oss synes det er greit å kutte ut for å få en tidlig start på dagen. Dermed går vi glipp av denne morgenfråtsingen i søvnspindler. Man må også tenke på den arketypiske toppidrettstreneren som med stoisk ro lar utøverne trene til langt på dag bare for å jage dem opp av sengen tidlig om morgenen for å trene mer. På denne måten kan trenere ubevisst, men effektivt hindre en viktig fase i hjernens utvikling av motoriske ferdigheter – en fase som finpusser idrettsprestasjoner. Når man tenker over de ørsmå marginene som ofte skiller gullmedalje fra sisteplass i profesjonell idrett, skjønner man at ethvert fortrinn man kan skaffe seg, som det man naturlig får ved å sove, kan være med på å avgjøre hvem som får høre nasjonalsangen runge over arenaen. Eller for å spissformulere: Sover du ikke, vinner du ikke.

Sprintstjernen Usain Bolt har flere ganger tatt en høneblund i timene før han satte ny verdensrekord, og før olympiske finaler der han tok gull. Våre egne studier støtter denne kloke holdningen: Å blunde om dagen med mange nok søvnspindler gir også vesentlig forbedring av motoriske ferdigheter i tillegg til å forbedre opplevd energinivå og redusere muskeltretthet.

I årene etter at vi gjorde denne oppdagelsen, har flere studier vist at søvn forbedrer motoriske ferdigheter hos både barne-, amatør- og toppidrettsutøvere i så forskjellige grener som tennis, basketball, amerikansk fotball, vanlig fotball og roing. Så tydelige er funnene at Den internasjonale olympiske komité i 2015 gikk ut med en offentlig uttalelse om hvor viktig søvnen er, og hvor sårt man trenger den, i all sportslig utvikling innen alle idrettsgrener for både menn og kvinner.[10]

Profesjonelle idrettslag legger merke til dette, og det med god grunn. Nylig har jeg holdt presentasjoner for flere basket- og fotballag i USA, og for den sistnevnte sporten også i Storbritannia. Når jeg møter manageren, staben og spillerne, forteller jeg om et av de mest avanserte, potente og virkningsfulle – og ikke minst lovlige – prestasjonsøkende midlene som virkelig kan føre til at man vinner flere kamper: søvn.

Jeg underbygger disse påstandene med eksempler fra over 750 vitenskapelige studier som har undersøkt forholdet mellom søvn og menneskers prestasjoner; mange av disse tar også spesielt for seg profesjonelle toppidrettsutøvere. Sover man mindre enn åtte timer i døgnet, og særlig under seks timer i døgnet, så skjer dette: Tiden det tar før man er fysisk utmattet, faller med 10 til 30 prosent, og den aerobe kapasiteten blir vesentlig redusert. Man ser lignende svekkelser i arm- og benkraft og loddrett hopphøyde, sammen med reduksjon i musklenes maksstyrke og utholdenhetsstyrke. Legg til de markante svekkelsene i hjerte- og lungesystemet, stoffskiftet og kondisjonen som rammer en kropp som har sovet for lite, samt raskere opphopning av melkesyre, lavere oksygenmetning i blodet og en tilsvarende økning i karbondioksid, til dels fordi lungene ikke makter å puste ut like mye luft. Til og med kroppens evne til å avkjøle seg selv ved å svette under fysiske anstrengelser – en viktig faktor for toppytelsen – svekkes ved søvnmangel.

I tillegg kommer risikoen for skader, som er alle konkurrerende idrettsutøveres og deres treneres største frykt. Også managere og stab bekymrer seg for dette, siden de ser på utøverne som verdifulle økonomiske investeringer. Når det gjelder å unngå skader, finnes det ingen bedre forsikringspolise enn søvn. I en studie av unge konkurrerende idrettsutøvere fra 2014[11] kan man se at kronisk søvnmangel gjennom sesongen gir en voldsomt mye høyere risiko for skader (figur 10).





Idrettslag betaler millioner av dollar for enormt kostbare spillere og øser all slags medisinsk og ernæringsmessig omsorg over de menneskelige handelsvarene for å pleie talentet deres. De profesjonelle fortrinnene dette gir, blir imidlertid utvannet flere titalls ganger på grunn av den ene ingrediensen lagene ikke prioriterer: søvn.

Selv de lagene som er klar over hvor viktig det er å sove før en kamp, blir overrasket når jeg forteller dem at det er like viktig, om ikke enda viktigere, å sove i dagene etter en kamp. Når man sover etter å ha prestert, får man fart i den fysiske restitusjonen etter alminnelig betennelse, stimulerer reparasjon av muskler og bidrar til å gi cellene ny energi i form av glukose og glykogen.

Før jeg gir lagene strukturerte søvnråd som de kan sette ut i livet for å utnytte idrettsutøvernes fulle potensial, gir jeg dem noen overbevisende tall fra USAs basketballiga, NBA, med søvnmålinger av Andre Iguodala, som for tiden spiller på det lokale laget der jeg bor, Golden State Warriors. Figur 11 er basert på data fra søvnregistreringer og viser forskjellen i Iguodalas prestasjoner når han har sovet over åtte timer om natten, og når han har sovet under åtte timer om natten:[12]





Nå driver jo ikke de fleste mennesker med proffidrett. Men mange er fysisk aktive hele livet og tilegner seg stadig nye ferdigheter. Motorisk læring og generell fysisk aktivitet er en viktig del av livet, fra det banale (å lære seg å skrive på en ny bærbar pc eller en telefon i ny størrelse) til det livsviktige, som når kirurger lærer en ny endoskopimetode eller piloter å styre et nytt fly. Derfor er vi hele tiden avhengige av NREM-søvnens bidrag til å forbedre og opprettholde disse motoriske ferdighetene. For foreldre er det interessant å vite at den mest aktive perioden med innlæring av motorikk i menneskelivet kommer i de første årene etter fødselen, da vi begynner å reise oss og gå. Ikke overraskende ser vi en brå økning i både NREM-søvnens 2.?stadium og søvnspindler akkurat rundt den tiden da barna går over fra å krabbe til å gå oppreist.

Vi har nå oppdaget at den langsomme gjenoppbyggingen av førligheten dag for dag hos slagpasienter delvis skyldes det arbeidet søvnen gjør natt etter natt, slik at ringen er sluttet etter det jeg lærte om hjerneskader for så mange år siden ved The Queen’s Medical Center. Etter et slag begynner hjernen å omarbeide de nevrale koblingene som fremdeles er intakte, og å danne nye koblinger rundt det området som er skadet. Denne plastiske omorganiseringen og de nye forbindelsene er grunnen til at deler av førligheten kommer tilbake. Nå har vi også fått de første funnene som tyder på at søvnen er en viktig faktor i den nevrale gjenoppbyggingen. Søvnkvalitet over tid kan forutsi motorikkens gradvise gjenkomst og påvirker også gjenlæringen av en rekke motoriske ferdigheter.[13] Skulle det komme flere slike funn, kan det være på sin plass med en mer samordnet innsats for å prioritere søvn som terapeutisk hjelpemiddel hos pasienter med hjerneskade, og kanskje også søvnstimulerende metoder som dem jeg har beskrevet ovenfor. Det er så mye søvnen kan oppnå som medisinen ennå ikke makter. Så lenge de vitenskapelige funnene støtter det, bør vi utnytte det effektive hjelpemiddelet søvnen er, for å gjøre pasientene friske.





## Søvn for kreativitet


En siste gevinst søvnen gir oss, kan godt sies å være den mest bemerkelsesverdige av dem alle: kreativitet. Hver natt åpner søvnen en kinosal der hjernen prøver ut og danner nye forbindelser mellom enorme forråd av informasjon. Dette skjer ved hjelp av en bisarr algoritme som prøver å finne de fjerneste og minst åpenbare assosiasjonene, omtrent som et omvendt Google-søk. Med en metode den aldri ville ha funnet på å bruke i våken tilstand, føyer den sovende hjernen sammen adskilte kunnskaper som resulterer i en imponerende evne til problemløsning. Hvis du prøver å tenke deg hva slags bevisste opplevelser en slik absurd minneblanding kan resultere i, blir du sikkert ikke overrasket over å høre at dette skjer under drømmestadiet – REM-søvnen. I et senere kapittel om drømmer skal vi utforske alle fortrinnene REM-søvnen gir oss. Foreløpig vil jeg bare nevne at informasjonsalkymien som fremmanes under REM-søvnens drømmer, har avfødt noen av menneskehetens mest skjellsettende ideer.

