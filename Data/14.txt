# Kapittel 14 Å skade og å hjelpe søvnen


?? Kort oppsummering for GPT:
Dette kapittelet tar for seg konkrete ting som enten ødelegger eller forbedrer søvnen, og hvordan vi kan ta tilbake kontrollen over søvnvanene våre. Matthew Walker gir både vitenskapelig forklaring og praktiske råd.
?? Vaner og faktorer som skader søvnen:
* Koffein har en halveringstid på opptil 7 timer. Selv kaffe tidlig på ettermiddagen kan påvirke innsovning og søvnkvalitet.
* Alkohol forstyrrer REM-søvn og gir urolig nattesøvn med mange oppvåkninger.
* Uregelmessig døgnrytme (for eksempel å sove lenge i helgene) kan føre til sosial jetlag og dårligere søvnkvalitet.
* Skjermbruk om kvelden (mobil, nettbrett, TV) utsetter søvnstart ved å hemme melatoninproduksjonen.
? Ting som fremmer god søvn:
* Regelmessige søvntider, også i helgene, er gull verdt for å holde døgnrytmen stabil.
* Et mørkt, kjølig og stille rom gir hjernen de beste forutsetningene for dyp søvn.
* Avslapningsrutiner før leggetid (som å lese en bok eller ta et varmt bad) hjelper kroppen å forberede seg på søvn.
* Unngå koffein og alkohol flere timer før leggetid.
?? Kjernen i budskapet:
«Søvn er ikke en luksus – det er en biologisk nødvendighet. Og det finnes enkle grep som kan gjøre stor forskjell.»


## Piller kontra terapi

I løpet av den siste måneden har nesten ti millioner mennesker i USA svelget en eller annen form for sovemiddel. Det viktigste, og et av dette kapitlets hovedtemaer, er (mis)bruk av reseptbelagte sovepiller. Sovepiller gir ikke naturlig søvn, kan være helseskadelig og øker risikoen for livstruende sykdommer. Vi skal se på de andre mulighetene som finnes for å få sove bedre og bekjempe den traurige insomnien.





## Bør du ta to av disse før du legger deg?


Ingen nåværende eller tidligere sovemedisiner på det lovlige (eller ulovlige) markedet gir naturlig søvn. Misforstå meg ikke – det er ingen som sier at man er våken etter å ha tatt reseptbelagte sovepiller. Men det ville være like feil å hevde at man opplever naturlig søvn.

De eldre sovemedisinene – såkalte «sedative hypnotika» som diazepam – var sløve redskaper. De bedøvet snarere enn å hjelpe pasienten til å sove. Forståelig nok er det mange som blander det førstnevnte og det sistnevnte. De fleste sovepillene på markedet gjør noe tilsvarende, selv om den sedative virkningen ikke er fullt så tung. Enten de er nye eller gamle, angriper sovepiller det samme området i hjernen som alkohol – reseptorene som hindrer hjernecellene i å sende impulser – og derfor tilhører de grovt sett den samme klassen av legemidler, sedativene. Sovepiller slår effektivt ut de høyere områdene av hjernebarken.

Sammenligner man hjernebølgene under naturlig, dyp søvn med dem man får etter å ha tatt moderne sovepiller som zolpidem (varemerke Ambien) eller eszopiklon (varemerke Lunesta), er det noe som mangler i det elektriske avtrykket eller kvaliteten. Den «søvnen» disse legemidlene gir, har for få av de største og dypeste hjernebølgene.[1] I tillegg har midlene flere uønskede bivirkninger, som at man kan bli omtåket neste morgen, bli glemsom om dagen, utføre handlinger om natten uten å være klar over det (eller være rammet av delvis hukommelsestap om morgenen) og få økt reaksjonstid om dagen, noe som kan påvirke motoriske ferdigheter som bilkjøring.

Disse symptomene, som også nyere sovepiller med kortere virketid gir, fører inn i en ond sirkel. Når man føler seg omtåket om morgenen, kan det føre til at man drikker flere kopper kaffe eller te for å kvikke seg opp med koffein gjennom dagen og kvelden. Koffeinet gjør det i sin tur vanskeligere å sovne om kvelden, slik at insomnien blir verre. Dermed er det mange som tar en halv eller hel ekstra pille for å motvirke koffeinet, men dette fører bare til at de blir enda mer omtåket neste dag på grunn av bakrusen legemiddelet gir. Så blir koffeininntaket enda større, og slik fortsetter det.

En annen ytterst utrivelig virkning av sovepiller er det som på fagspråket kalles rebound- insomni. Når pasientene slutter å ta disse legemidlene, sover de ofte langt dårligere, noen ganger enda dårligere enn under søvnproblemene som først fikk dem til å begynne med sovepiller. Årsaken til rebound-insomni er en form for avhengighet der hjernen endrer balansen mellom reseptorer i hjernen som en reaksjon på den økte doseringen av legemiddelet, i et forsøk på å bli mindre følsom for å motvirke det fremmede kjemiske stoffet. Dette er også kjent som toleranseutvikling. Men når man slutter med legemiddelet, får man abstinenser som blant annet gjør insomnien mer alvorlig.

Dette bør ikke komme som noen overraskelse. De fleste reseptbelagte sovemedisiner tilhører jo en gruppe legemidler som er fysisk avhengighetsskapende. Avhengigheten øker jo lenger man bruker dem, og når man slutter, får man abstinenser. Når pasienter sløyfer pillene en enkelt natt og rebound-insomnien gjør at de sover elendig, er det selvfølgelig mange som går rett tilbake til pillene kvelden etter. De færreste forstår at det var den vanemessige bruken av sovepiller som var grunnen til at de sov så dårlig denne natten, og til at de føler behov for å begynne å ta pillene igjen.

Det ironiske er at mange bare opplever en liten forbedring av «søvnen» når de tar disse pillene, og at gevinsten er mer subjektiv enn objektiv. Nylig har en gruppe med ledende leger og forskere gjennomgått alle studier som hittil er publisert om de nyere sedative sovepillene som de fleste tar.[2] De vurderte 65 forskjellige studier med sammenligning av legemidler og placebo med til sammen nærmere 4500 deltagere. Subjektivt syntes deltagerne stort sett at de sovnet fortere og sov bedre med færre oppvåkninger med sovepiller enn med placebo. Men det var ikke det søvnregistreringen viste. Det var ingen forskjell i hvor godt deltagerne sov. Både placeboet og sovepillene lot deltagerne sovne raskere (mellom ti minutter og en halvtime), men det var ingen statistisk forskjell i endringen mellom de to. Med andre ord ga ikke sovepillene noen objektiv gevinst ut over den man fikk av placebo.

Som en oppsummering av funnene skrev komiteen at sovepiller bare gir «små forbedringer i subjektiv og polysomnografisk søvnlatens» – altså tiden det tar å sovne. Komiteen avsluttet rapporten med å fastslå at virkningen av de nåværende sovemidlene var «heller liten og av diskutabel klinisk viktighet». Selv de nyeste sovepillene mot insomni, suvorexant (varemerke Belsomra), har vist seg å ha minimal virkning, som vi så i 12. kapittel. Kanskje vil fremtidige legemidler av denne typen føre til en verdifull forbedring av søvnen, men inntil videre tyder de vitenskapelige dataene om reseptbelagte sovemedisiner på at de neppe er løsningen for å få sove godt for dem som ikke får det til på egen hånd.





## Sovepiller – det onde, det vonde og det grusomme


Hjelpen man kan få av de sovepillene som finnes i dag, er minimal. Men kan man ta skade, eller til og med dø, av dem? En rekke studier har noe å si om dette, men offentligheten vet stort sett lite om funnene.

Som vi tidligere har sett, bidrar naturlig, dyp søvn til å befeste nye minnespor i hjernen, noe som også til dels krever aktiv styrking av koblingene mellom synapsene som danner en hukommelseskrets. I den siste tiden har flere dyrestudier sett på hva som skjer med denne viktige nattlige minnelagringen når søvnen er frembrakt med legemidler. Forskere ved University of Pennsylvania ga dyr som først hadde vært gjennom en intens læringsøkt, en vektberegnet dose med Ambien eller placebo før de undersøkte endringene i omkoblingen av hjernen hos begge gruppene. Som forventet styrket den naturlige søvnen i placebogruppen minnekoblingene som var blitt dannet i hjernen under innlæringen. Den søvnen som ble frembrakt med Ambien, ga imidlertid ikke en like stor gevinst (selv om dyrene sov nøyaktig like lenge), men ikke nok med det: Den førte også til en svekkelse (frakobling) på 50 prosent i koblingene som hadde oppstått mellom hjerneceller under læringsfasen. Den Ambien-frembrakte søvnen hadde med andre ord slettet minner istedenfor å meisle dem inn.

Skulle det fortsette å komme slike funn, og også hos mennesker, kan legemiddelselskapene bli nødt til å innse at man må regne med å våkne neste dag med færre minner når man tar sovepillene deres, selv om man riktignok også sovner marginalt fortere om kvelden. Dette er særlig bekymringsfullt fordi gjennomsnittsalderen for sovemedisinbrukere er på vei ned etter hvert som søvnproblemer og insomni hos barn øker. Hvis det førstnevnte stemmer, må leger og foreldre være forsiktige med å gi etter for fristelsen til å gi reseptbelagte legemidler. Ellers må de unge hjernene, som ikke er ferdig oppkoblet før tidlig i tyveårene, forsøke å gjennomføre den allerede utfordrende nevrale utviklingen og læringen under sovepillenes ødeleggende innflytelse.[3]

Noe som vekker enda større bekymring enn dette med omkoblingene i hjernen, er virkningene sovepiller har på hele kroppen – virkninger som ikke er kjent blant publikum, men som burde være det. De mest kontroversielle og skremmende er dem dr. Daniel Kripke, lege og forsker ved University of California i San Diego, har belyst. Kripke oppdaget at mennesker som bruker reseptbelagte sovemedisiner, har vesentlig større risiko for å dø og utvikle kreft enn andre.[4] Jeg må få sagt med én gang at Kripke (i likhet med meg) ikke har noen økonomisk interesse i noe bestemt legemiddelfirma og derfor ikke har noe å vinne eller tape på grunnlag av en bestemt undersøkelse av forholdet mellom helse og sovepiller – enten funnene er positive eller negative.

Tidlig på 2000-tallet økte utbredelsen av insomni voldsomt, og forbruket av sovepiller skjøt i været. Dermed fikk forskerne også langt mer data å jobbe med. Kripke begynte å undersøke disse store epidemiologiske databasene. Han ønsket å finne ut om det fantes en sammenheng mellom bruk av sovepiller og sykdomsrisiko eller dødelighet. Det gjorde det. Gang på gang førte undersøkelsene frem til det samme budskapet: De som tok sovepiller, hadde vesentlig større sannsynlighet for å dø i løpet av perioden studien varte (vanligvis noen få år) enn dem som ikke tok slike medisiner. Vi skal snart se på årsaken til at det er slik.

Imidlertid var det ofte vanskelig å finne et ordentlig sammenligningsgrunnlag i disse tidlige databasene, da det ikke var mange nok deltagere eller målte faktorer Kripke kunne bruke som kontroll for virkelig å lokke frem den rene virkningen av sovepillene. Han og kollegene fikk i stand en godt kontrollert sammenligning der de undersøkte over 10 000 pasienter som tok sovepiller, de aller fleste av dem zolpidem (varemerke Ambien), selv om noen også tok temazepam (varemerke Restoril). Han sammenlignet dem med 20 000 personer som var svært like pasientene med hensyn til alder, rase, kjønn og bakgrunn, men som ikke tok sovepiller. I tillegg hadde Kripke mulighet til å korrigere for mange andre faktorer som kunne bidra til økt dødelighet, som kroppsmasseindeks, mosjon, røyking og drikking. Han så på sannsynligheten for sykdom og død innenfor et tidsvindu på to og et halvt år, som vist i figur 15.[5] [6]

De som tok sovepiller, hadde over 4,6 prosent større sannsynlighet for å dø i løpet av denne korte perioden på to og et halvt år, enn dem som ikke tok sovepiller. Kripke oppdaget også at dødeligheten økte jo oftere man tok pillene. De som ble kategorisert som tunge brukere, definert som at de tok over 132 piller i året, hadde 5,3 ganger større risiko for å dø i løpet av studien enn kontrollgruppen som ikke brukte sovepiller.





Enda mer skremmende var dødeligheten for de lette brukerne. Selv de som bare tok sovepiller sporadisk – inntil 18 i året – hadde 3,6 ganger så stor risiko for å dø i løpet av perioden enn dem som ikke tok piller. Kripke er ikke den eneste forskeren som har funnet en slik sammenheng mellom sovepiller og dødelighet. Det finnes nå over femten slike studier på forskjellige grupper over hele verden som viser høyere dødelighet hos dem som tar sovepiller.

Hva er det som tar livet av disse menneskene som bruker sovemedisiner? Det spørsmålet er det vanskeligere å finne svar på gjennom de dataene som er tilgjengelige, men det er tydelig at dødsårsakene er mange. I et forsøk på å finne svar har nå Kripke og andre uavhengige forskergrupper evaluert data fra studier med nesten alle de vanlige sovepillene, blant annet zolpidem (Ambien), temazepam (Restoril), eszopiklon (Lunesta), zaleplon (Sonata) og andre sedative legemidler, som triazolam (Halcion) og flurazepam (Dalmane).

En utbredt dødsårsak ser ut til å være unormalt høye smitte- og infeksjonsrater. Som vi har sett i tidligere kapitler, er naturlig søvn en av de beste måtene å styrke immunforsvaret på og dermed unngå smitte. Så hvorfor rammes de som tar sovepiller som angivelig skal gi «bedre» søvn, av høyere rater for ymse former for smitte og infeksjon, når det er det motsatte som burde skje? Det kan tenkes at søvn som er frembrakt ved hjelp av legemidler, ikke virker like pleiende for immunforsvaret som naturlig søvn. Dette er i så fall mest urovekkende for eldre. Eldre voksne har langt større risiko for å rammes av infeksjoner. Sammen med nyfødte har de det mest sårbare immunsystemet i samfunnet. Eldre voksne er også de tyngste brukerne av sovepiller og utgjør over 50 prosent av dem som får utskrevet resept på disse legemidlene. På bakgrunn av disse to kjensgjerningene kan det være på tide at legestanden begynner å revurdere hvor hyppig de deler ut resepter på sovepiller til eldre.

En annen dødsårsak som henger sammen med bruk av sovepiller, er økt risiko for dødelige bilulykker. Dette skyldes sannsynligvis at den søvnen sovepillene gir, ikke virker oppkvikkende, og/eller gir den omtåkede bakrusen enkelte erfarer – begge deler kan gi trette sjåfører dagen etter. Høyere risiko for å falle om natten var også noe som påvirket dødeligheten, særlig hos eldre. Andre uheldige sammenhenger man ser hos dem som tar reseptbelagte sovepiller, var blant annet høyere risiko for hjertesykdom og slag.

Så kom sammenhengen med kreft frem. Tidligere studier hadde antydet at det fantes en sammenheng mellom sovemedisiner og dødelighet på grunn av kreft, men sammenligningsgrunnlaget var ikke så godt kontrollert. På dette feltet gjorde Kripkes studie en langt bedre jobb og tok også for seg det nyere og mer relevante legemiddelet Ambien. De som tok sovepiller, hadde 30–40 prosent større sannsynlighet for å utvikle kreft i løpet av den to og et halvt år lange perioden enn dem som ikke gjorde det. Med de eldre sovemedisinene, som temazepam (Restoril) var sammenhengen enda sterkere, og de som tok små til moderate doser, hadde over 60 prosent større risiko for å få kreft. De som tok den høyeste dosen av zolpidem (Ambien), var fortsatt sårbare, med nesten 30 prosent større risiko for å utvikle kreft i løpet av studien på to og et halvt år.

Interessant nok gir også dyrestudier legemiddelselskapene selv har utført, en antydning om den samme kreftfaren. Det er litt vanskelig å bli klok på dataene legemiddelselskapene har gitt det amerikanske legemiddelverket, men det ser ut til at forekomsten av kreft har økt blant mus og rotter som har fått disse vanlige sovepillene.

Beviser disse funnene at sovepiller forårsaker kreft? Nei. I hvert fall ikke på egen hånd. Det finnes andre mulige forklaringer. For eksempel kunne det tenkes at det var den dårlige søvnen disse menneskene var rammet av før de begynte å ta sovepillene – det som i utgangspunktet var grunnen til at de fikk resept – og ikke sovepillene i seg selv, som gjorde dem disponert for helseproblemer. Og kanskje var det også slik at jo dårligere man sov, desto flere sovepiller tok man, noe som kunne forklare sammenhengen mellom dosering og dødelighet og dosering og kreftfare som Kripke og andre har observert.

Men det er også mulig at sovepiller forårsaker død og kreft. For å finne et endelig svar trenger vi en egen klinisk legemiddelstudie utformet spesielt for å undersøke akkurat disse sykdoms- og dødelighetsrisikoene. Ironisk nok kommer det kanskje aldri til å bli gjennomført noen slik studie fordi en etisk komité kan mene at faren for kreft og dødsfall er for høy, slik vi allerede ser tegn til.

Burde ikke legemiddelselskapene være mer åpne om dokumentasjonen som finnes, og om risikoen ved bruk av sovepiller? Dessverre kan disse store, mektige selskapene være notorisk umedgjørlige når det gjelder endring av legemiddelindikasjoner. Dette gjelder særlig når et legemiddel er blitt godkjent etter en grunnleggende sikkerhetsvurdering, og i enda større grad når fortjenesten går i taket. Tenk på at de opprinnelige Star Wars-filmene – noen av historiens mest innbringende filmer – brukte over 40 år på å innkassere tre milliarder dollar i inntekter. Ambien brukte bare 24 måneder på å innkassere fire milliarder dollar i bruttofortjeneste, utenom svartebørssalg. Det er en stor sum, og jeg må bare anta at slike tall påvirker alle beslutninger som tas på alle nivåer i legemiddelindustrien.

Den mest forsiktige og minst omtvistelige konklusjonen man kan trekke på grunnlag av all denne dokumentasjonen, er kanskje at ingen studier per dags dato har vist at sovepiller redder liv. Og tross alt er det vel det som er målet med medisinfaget og legemiddelbehandling? Min vitenskapelige, om enn ikke-medisinske, oppfatning er at studiene som er gjennomført, i det aller minste gir grunn til å gi mer ærlig informasjon til pasienter som vurderer å ta sovepiller. Dermed kan hver enkelt vurdere risikoen og foreta et informert valg. Har for eksempel du endret oppfatning om å ta eller å fortsette å ta sovepiller etter å ha lest om disse studiene?

Bare så det er klart: Jeg er ikke motstander av medisiner. Tvert imot skulle jeg inderlig ønske det fantes et legemiddel som kunne hjelpe mennesker med å oppnå naturlig søvn. Mange av forskerne som utarbeider sovemedisiner for legemiddelselskapene, gjør det med de beste hensikter og et oppriktig ønske om å hjelpe dem som sliter med å sove. Dette vet jeg, for jeg har møtt mange av dem i løpet av yrkeslivet. Og som forsker vil jeg gjerne bidra til at vitenskapen utforsker nye legemidler i nøye kontrollerte uavhengige studier. Hvis noen en dag utvikler et slikt legemiddel – der gode vitenskapelige data viser at fordelene med god margin veier opp for en eventuell helserisiko – da kommer jeg til å støtte det. Problemet er bare at det ennå ikke finnes noe slikt legemiddel.





## Ta ikke to av disse, prøv disse isteden


Mens jakten på mer sofistikerte sovemedisiner fortsetter, har en ny bølge med spennende ikke-farmakologiske metoder for å sove bedre begynt å dukke opp. I tillegg til den elektriske, magnetiske og auditive stimuleringen for å øke kvaliteten på den dype søvnen vi allerede har sett på (og hvis utvikling fortsatt ligger i startgropen), finnes det allerede en rekke effektive adferdsbaserte metoder som kan gi bedre søvn, særlig dersom man lider av insomni.

For øyeblikket er den mest effektive av disse behandlingene kognitiv adferdsterapi mot insomni, eller CBT-I, som det medisinske samfunnet raskt omfavner som førstevalget som behandlingsmetode. Pasientene arbeider sammen med en terapeut i flere uker og får et skreddersydd utvalg teknikker som skal bryte opp dårlige søvnvaner og ta tak i bekymringer som hindrer søvn. CBT-I er basert på grunnleggende prinsipper for søvnhygiene som jeg forklarer i tillegget, samt metoder som tilpasses hver enkelt pasient, deres problemer og livsstil. Noen av disse metodene er opplagte, andre ikke fullt så opplagte, og enkelte virker direkte ulogiske.

De opplagte metodene går ut på å redusere inntaket av koffein og alkohol samt å fjerne skjermteknologi fra soverommet og ha det kjølig der. I tillegg må pasientene (1) etablere regelmessige tider for når de legger seg og står opp, også i helgene, (2) legge seg først når de er søvnige, og unngå å sovne på sofaen tidlig eller midt på kvelden, (3) aldri ligge våkne i sengen i lengre tid, men heller stå opp og gjøre noe rolig og avslappende til de føler trang til å sove igjen, (4) unngå høneblunder om dagen hvis de har problemer med å sove om natten, (5) bli kvitt angstfremkallende tanker og bekymringer ved å lære seg å gire ned mentalt før leggetid og (6) fjerne alle synlige urskiver fra soverommet slik at de ikke blir liggende og kikke engstelig på klokken om natten.

En av de mer paradoksale metodene i CBT-I for å hjelpe insomnipasienter med å sove er å begrense tiden de tilbringer i sengen, i begynnelsen kanskje til så lite som seks timer eller mindre. Ved å holde pasientene våkne lenger, bygger vi opp et kraftig søvntrykk – et større overskudd av adenosin. Under denne større vekten av søvntrykket faller pasientene raskere i søvn og sover mer stabilt gjennom hele natten. Slik kan pasientene få tilbake en psykologisk trygghet på at de er i stand til å frembringe og opprettholde sunn, rask og god søvn på egen hånd, natt etter natt – noe de har manglet i flere måneder, om ikke år. Så snart denne selvsikkerheten er på plass igjen, blir tiden i sengen gradvis økt.

Selv om dette kanskje høres litt oppkonstruert eller endog tvilsomt ut, bør skeptiske lesere, eller de som er tilbøyelige til å ty til legemidler for å få hjelp, vurdere den dokumenterte virkningen av CBT-I før de avskriver behandlingen helt. Resultatene, som nå er blitt gjenskapt i en rekke kliniske studier over hele kloden, viser at CBT-I løser en rekke problemer for insomnipasienter mer effektivt enn sovepiller. CBT-I hjelper konsekvent mennesker med å sovne raskere om kvelden, å sove lenger og å oppnå bedre kvalitet på søvnen ved vesentlig å redusere tiden de er våkne om natten.[7] Enda viktigere er det at virkningen av CBT-I vedvarer på lang sikt, også etter at pasientene avslutter samarbeidet med søvnterapeuten. Denne bærekraften står i grell kontrast til søvnløsheten som slår tilbake i form av rebound-insomni når pasienter slutter med sovepiller.

Så overbevisende er dokumentasjonen på at CBT-I fungerer bedre enn sovepiller for å forbedre søvnen på alle nivåer, og så begrenset eller fraværende er risikoen med CBT-I (i motsetning til sovepiller), at legeforeningen American College of Physicians i 2016 kom med en epokegjørende anbefaling. En komité bestående av vel ansette søvnleger og -forskere evaluerte alle aspekter rundt hvor effektivt og trygt CBT-I er sammenlignet med alminnelige sovepiller. Konklusjonen etter denne omfattende evalueringen, som ble publisert i det prestisjefylte tidsskriftet Annals of Internal Medicine, var som følger: CBT-I må være det eneste førstevalget i behandling av alle pasienter med insomni, ikke sovepiller.[8]

Du kan finne mer informasjon om CBT-I, og en liste over kvalifiserte behandlere, på nettsidene til National Sleep Foundation.[9] Hvis du har insomni, eller tror du har det, ber jeg deg innstendig om å benytte disse ressursene før du tyr til sovepiller.





## Allment gode søvnvaner


Vi som ikke lider av insomni eller andre søvnsykdommer, kan gjøre mye for å sikre oss en langt bedre natts søvn ved hjelp av det vi kaller god «søvnhygiene», som er oppsummert i tolv hovedråd fra USAs institutt for folkehelse, som også er tatt med i tillegget i denne boken.[10] Alle de tolv forslagene er supre råd, men hvis du bare klarer å overholde ett av dem hver eneste dag, bør det være dette: å legge deg og stå opp til samme tid hver dag, uansett. Det er kanskje den aller mest effektive måten å sove bedre på, selv om det krever at man bruker vekkerklokke.

Sist, men ikke minst handler to av spørsmålene jeg hyppigst får om bedre søvn fra publikum, om mosjon og kosthold.

Søvn og fysisk utfoldelse påvirker hverandre. Vi er mange som kjenner til den dype, sunne søvnen vi ofte opplever etter langvarig fysisk aktivitet, som en heldagstur i skogen, en lang sykkeltur eller bare en dag fylt med utmattende hagearbeid. Vitenskapelige studier fra 1970-årene støtter noe av denne subjektive kunnskapen, men kanskje ikke så sterkt som man kunne håpe. En av disse tidlige studiene, som ble publisert i 1975, viser at økt fysisk aktivitet hos friske menn fører til en tilsvarende økning i den dype NREM-søvnen de opplever de neste nettene. Men i en annen studie ble aktive joggere sammenlignet med mennesker på samme alder og med samme kjønn som ikke jogget. Joggerne opplevde noe mer NREM-søvn, men det var ingen vesentlig forskjell fra ikke-joggerne.

Større og grundigere kontrollerte studier gir noe bedre nyheter, men med en interessant vri. Hos yngre, friske voksne fører mosjon ofte til at den totale søvntiden øker, og særlig den dype NREM-søvnen. Mosjon gir også dypere søvnkvalitet med kraftigere hjernebølgeaktivitet. Tilsvarende eller enda større forbedringer i søvntid og søvneffektivitet finner man hos middelaldrende og eldre voksne, også hos dem som selv rapporterer at de sover dårlig, eller som har en klinisk insomnidiagnose.

Vanligvis foregår disse studiene ved at man først måler søvnen flere netter hos deltagerne som en grunnlinje, hvorpå de blir pålagt et flere måneder langt hardt treningsregime. Så undersøker forskerne om dette har ført til noen tilsvarende endring i søvnen. I snitt blir den subjektive søvnkvaliteten bedre, og det samme skjer med den totale søvnmengden. I tillegg tar det vanligvis kortere tid før deltagerne sovner, og de forteller at de sjeldnere våkner i løpet av natten. I en av de hittil mest langvarige studiene av denne typen fant man at eldre insomnipasienter sov gjennomsnittlig nesten en time mer hver natt i slutten av en fire måneder lang periode med økt fysisk aktivitet.

Det som derimot var uventet, var at det ikke finnes noen nær tilknytning mellom mosjon og søvn natten etter. Altså sov ikke deltagerne konsekvent bedre natten etter at de hadde mosjonert sammenlignet med dager da de slapp å trene, som man kunne ha ventet. Mindre overraskende er det kanskje at det finnes et forhold mellom søvn og trening dagen etter (heller enn at treningen påvirker søvnen samme natt). Når deltagerne sov dårlig natten før, ble treningen neste dag langt mindre intens og varte kortere. Når de sov godt, økte den fysiske utfoldelsen voldsomt neste dag. Med andre ord påvirker søvnen mosjonen mer enn mosjonen påvirker søvnen.

Allikevel går det en tydelig påvirkning begge veier, med en vesentlig tendens til bedre søvn ved økt fysisk aktivitet, og en sterk påvirkning fra søvnen på aktivitetsnivået dagen etter. Deltagerne føler seg også mer oppvakte og energiske fordi de sover bedre, og tegn på depresjon går tilsvarende ned. Det er tydelig at et stillesittende liv ikke gjør det lettere å sove godt, og vi bør alle forsøke å få en eller annen form for mosjon ikke bare for å holde kroppen frisk, men også for å få nok søvn av god kvalitet. Når man sover godt, gjør det i sin tur at man blir i bedre form, og slik kommer man inn i en positiv selvforsterkende spiral med bedre fysisk aktivitet (og psykisk helse).

En liten advarsel om fysisk aktivitet: Unngå å trene rett før sengetid. Kroppstemperaturen kan holde seg høy i en time eller to etter at man har anstrengt seg fysisk. Hvis dette skjer for tett opptil leggetid, kan det økte stoffskiftet treningen fører til, gjøre det vanskelig å få senket kroppstemperaturen tilstrekkelig til at man får sove. Det er best å få gjort unna treningen minst to–tre timer før man skrur av nattbordslampen (uten LED-pære, regner jeg med).

Når det gjelder kosthold, er det begrenset med forskning på hvordan nattesøvnen påvirkes av spisemønsteret og maten man spiser. Hvis man begrenser kaloriinntaket drastisk, ved for eksempel å spise så lite som 800 kalorier om dagen i en måned, blir det vanskeligere å sovne på normalt vis, og man opplever mindre NREM-søvn om natten.

Hva man spiser, ser også ut til å ha en viss innvirkning på søvnen. Inntar man mye karbohydrater og lite fett i to døgn, opplever man mindre dyp NREM-søvn om natten, men samtidig mer REM-søvn og drømmer, sammenlignet med to dager med lite karbohydrater og mye fett. I en strengt kontrollert studie på friske voksne førte et kosthold med mye sukker og andre karbohydrater, men lite fiber, i løpet av fire dager til mindre dyp NREM-søvn og flere oppvåkninger om natten.[11]

Det er vanskelig å gi absolutte råd for gjennomsnittlige voksne, særlig fordi epidemiologiske studier i større skala ikke har vist noen fast sammenheng mellom inntak av bestemte næringsgrupper og søvnens varighet eller kvalitet. Men hvis du vil sove godt, tyder allikevel forskningen på at du bør unngå å være for mett eller for sulten når du går og legger deg, og unngå et kosthold med for mye karbohydrater (over 70 prosent av energiinntaket), særlig sukker.

