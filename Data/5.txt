# Kapittel 5 Endringer i søvnen gjennom livsløpet


?? Kort oppsummering for GPT:
Dette kapittelet forklarer hvordan søvn forandrer seg i løpet av livet, fra vi er fostre i magen til vi er eldre voksne. Matthew Walker viser at søvnmønstre, -behov og -kvalitet er tett knyttet til alder og hjernens utvikling.
?? Fosterstadiet og babyer:
* Søvn starter allerede i magen, og babyer har mye REM-søvn som spiller en viktig rolle for hjernens vekst og utvikling.
* Nyfødte sover i korte intervaller og har ingen døgnrytme.
?? Barn og tenåringer:
* Barn har mer dyp NREM-søvn, som er viktig for minnelagring og læring.
* Tenåringer opplever en forskyvning i døgnrytmen – de blir naturlig søvnige senere på kvelden og vil sove lenger om morgenen.
?? Voksne:
* Søvnbehov stabiliseres, men livsstil og stress påvirker søvnkvaliteten.
* Mange voksne undersover i forhold til behov.
?? Eldre:
* Søvnen blir mer fragmentert, og dyp NREM-søvn reduseres.
* Mange eldre sliter med å sovne og våkner ofte om natten, delvis pga. endringer i hjernens struktur og mindre melatoninproduksjon.
?? Kapittelet viser tydelig at søvn ikke er én ting for alle – vi trenger ulik søvn i ulike faser av livet, og forståelsen av dette er viktig for god helse gjennom livsløpet.




## Søvn før fødselen


Vordende foreldre blir ofte henrykt over at de ved å snakke eller synge klarer å lokke frem små spark og bevegelser fra barnet der det ligger i mors mage. Du må aldri fortelle dem dette, men barnet ligger mest sannsynlig og sover. Før de blir født, befinner menneskebarn seg nesten hele tiden i en drømmelignende tilstand som ofte ligner REM-søvn. Det sovende fosteret er derfor ikke klar over alle anstrengelsene foreldrene gjør seg for å få det til å bevege seg. Når moren kjenner at barnet slår ut med en arm eller sparker fra med et ben, skyldes det sannsynligvis den typen tilfeldige utbrudd av hjerneaktivitet som kjennetegner REM-søvn.

Voksne mennesker har ikke – eller bør i det minste ikke ha – tilsvarende spark og bevegelser om natten, siden REM-søvnens lammende mekanisme holder dem i tømme. Men i livmoren har fosterets umodne hjerne ennå ikke konstruert det muskellammende systemet som voksne har. Imidlertid er andre dype sentre i fosterets hjerne allerede på plass, blant annet de som frembringer søvn. Ved slutten av andre trimester (ca. 23. uke i svangerskapet) er faktisk de aller fleste av de nevrale tannhjulene og bryterne som skal til for å skape NREM- og REM-søvn, blitt dannet og koblet opp. En konsekvens av denne skjeve utviklingen er at fosterets hjerne skaper voldsomme motoriske kommandoer under REM-søvn uten noen lammelse som hindrer dem i å bli satt ut i livet. Dermed blir disse kommandoene uten hindring oversatt til energiske kroppsbevegelser som moren oppfatter som akrobatiske spark og slag fra en fjærvektbokser.

På dette stadiet i fosterutviklingen bruker barnet det meste av tiden på å sove. Hvert døgn fylles med en blanding av rundt seks timer NREM-søvn, seks timer REM-søvn og tolv timer med et mellomstadium som vi ikke med sikkerhet kan betegne som REM- eller NREM-søvn, men som så avgjort ikke er full våkenhet. Først i tredje trimester begynner fosteret å oppleve små glimt av ekte våken tilstand. Det dreier seg allikevel om langt mindre enn du kanskje hadde ventet?– barnet er våkent i livmoren bare to til tre timer i døgnet.

Selv om den totale søvnmengden synker i siste trimester, skjer det en paradoksal og ganske voldsom økning i REM-søvn. I svangerskapets to siste uker skrur fosteret opp forbruket av REM-søvn til nesten ni timer i døgnet. I den siste uken før fødselen når REM-søvnen det høyeste nivået det noen gang vil ha i livet, med nesten tolv timer i døgnet. Med nesten umettelig appetitt dobler dermed fosteret hungeren etter REM-søvn like før det ankommer verden. Ikke på noe annet tidspunkt i livet – før fødselen, som nyfødt, i ungdommen, som voksen eller i sine eldre år – kommer dette mennesket til å oppleve en så dramatisk endring i behovet for REM-søvn, eller fråtse så rikelig i den.

Drømmer faktisk fosteret når det opplever REM-søvn? Sannsynligvis ikke på den måten de fleste tenker på drømmer. Men vi vet at REM-søvn er essensielt for at hjernen skal kunne modnes. Når et menneske dannes i livmoren, skjer det i adskilte stadier som er innbyrdes avhengige av hverandre, litt som når man bygger et hus. Man kan ikke sette tak på et hus før det finnes bærevegger til å holde det oppe, og man kan ikke sette opp vegger før man har en grunnmur å feste dem i. Hjernen er et av de siste elementene som blir dannet i løpet av utviklingen, akkurat som taket på en bygning. Og akkurat som med et tak er denne prosessen i sin tur delt opp i forskjellige stadier – man må for eksempel ha en takramme før man kan legge på takstein.

Hos mennesket skjer den detaljrike dannelsen av hjernen med alle dens bestanddeler i høyt tempo under andre og tredje trimester – i nøyaktig den samme perioden som mengden REM-søvn skyter i været. Dette er ikke noe sammentreff. REM-søvnen fungerer som elektrisk gjødsel i denne avgjørende fasen av det tidlige livet. Gnistrende utbrudd av elektrisk aktivitet under REM-søvn stimulerer den frodige tilveksten av nervebaner over hele hjernen mens den er under utvikling, før den forsyner hver av disse med en frisk bukett koblinger eller synapser i enden. Du kan tenke på REM-søvnen som et internettselskap som legger digre nettverk med fiberoptiske kabler i nye nabolag i hjernen. Ved hjelp av disse første elektriske støtene skrur REM-søvnen så på det nye høyhastighetsnettet.

Denne utviklingsfasen, der hjernen blir forsynt med store mengder nerveforbindelser, kalles synaptogenesen, siden det nå skapes millioner av koblinger, eller synapser, mellom nevronene. Dette første skrittet i arbeidet med å få på plass strukturen i hjernen er med hensikt overdrevet. Det resulterer i et vesentlig overskudd, slik at koblingene kan settes sammen på mange forskjellige måter så snart barnet er født. For å fortsette analogien med internettselskapet får alle husstander i alle nabolag ytterst gode tilkoblingsmuligheter og høy båndbredde i gave i denne tidlige fasen av livet.

Når REM-søvnen er pålagt en så kjempemessig oppgave i prosessen med å bygge opp nervesystemet – å få på plass de nevrale motorveiene og sidegatene som skal avføde tanker, minner, følelser, beslutninger og handlinger – er det ikke rart at den må dominere det meste av, om ikke hele, den tidlige utviklingen. Slik er det faktisk for alle pattedyr:[1] Den perioden av livet med mest REM-søvn er den perioden hvor det foregår mest konstruksjonsarbeid i hjernen.

Hvis man forstyrrer eller svekker REM-søvnen i en spedbarnshjerne under utvikling før eller kort tid etter fødselen, får det urovekkende konsekvenser. I 1990-årene begynte noen forskere å studere nyfødte rotteunger. Ved bare å hindre dem i å få REM-søvn klarte man å forsinke modningsprosessen, selv om tiden gikk som før. De to skulle selvfølgelig ha fortsatt å gå i takt. Når man frarøvet rotteungene REM-søvn, stanset man dannelsen av det nevrale taket – hjernebarken. Uten REM-søvn stoppet konstruksjonsarbeidet i hjernen opp, frosset i tiden av forskernes eksperiment. Dag etter dag viste den søvnløse hjernebarken ingen tegn til utvikling.

Den samme virkningen er nå blitt påvist hos en rekke andre pattedyrarter, så den er sannsynligvis noe pattedyrene har til felles. Da de nyfødte rotteungene omsider fikk litt REM-søvn, gikk oppbyggingen av hjernebarken i gang igjen, men den kom aldri helt tilbake i riktig spor. En barnehjerne som ikke får sove, vil aldri bli helt ferdig konstruert.

Senere er underskudd på REM-søvn blitt satt i forbindelse med autismespekterforstyrrelse. Autisme, som det finnes flere former av, er en nevrologisk forstyrrelse som viser seg tidlig i livet, vanligvis i to- til treårsalderen. Det viktigste symptomet på autisme er manglende sosial interaksjon. Personer med autisme kommuniserer eller samhandler vanskelig eller sjelden med andre mennesker.

Vi forstår ennå ikke fullt ut hva som forårsaker autisme, men det ser ut til at en sentral faktor er uriktig oppkobling av hjernen i den tidlige utviklingen, særlig i dannelsen og antallet av synapser – med andre ord unormal synaptogenese. Det er vanlig med en ubalanse i de synaptiske koblingene hos personer med autisme: for mange koblinger i enkelte deler av hjernen, for få i andre.

Etter at man oppdaget dette, har forskere begynt å undersøke om personer med autisme sover på en avvikende måte. Det gjør de. Sped- og småbarn som viser tegn på eller er diagnostisert med autisme, har ikke et normalt søvnmønster og sover ikke like mye som normalt. Autistiske barn har også svakere døgnrytme enn barn som ikke har autisme, med en jevnere produksjon av melatonin gjennom døgnet istedenfor en kraftig økning om kvelden og en rask reduksjon om dagen.[2] Biologisk sett er det som om dagen og natten er henholdsvis langt mindre lys og mørk for personer med autisme. Dermed får de svakere signaler om når de skal holde seg våkne, og når de skal sove. I tillegg, og her er det kanskje en sammenheng, frembringer autistiske barn en total søvnmengde som er mindre enn hos ikke-autistiske barn.

Det mest påfallende er imidlertid den betydelige mangelen på REM-søvn. Autistiske personer har en svikt i REM-søvn på 30 til 50 prosent sammenlignet med barn uten autisme.[3] Med tanke på REM-søvnens rolle i å etablere en balansert mengde synaptiske koblinger i en hjerne under utvikling, er det nå mange som er interessert i å finne ut om underskudd på REM-søvn er en faktor som bidrar til autisme.

Det eneste man så langt har klart å påvise, er imidlertid samvariasjon mellom de to. Det at unormal REM-søvn og autisme vanligvis går hånd i hånd, betyr ikke nødvendigvis at det ene forårsaker det andre. Overensstemmelsen sier oss heller ikke noe om hvilken retning en eventuell årsakssammenheng går i: Forårsaker underskudd på REM-søvn autisme, eller omvendt? Det er allikevel interessant å merke seg at når man selektivt frarøver en nyfødt rotte REM-søvn, fører det til avvikende mønstre i nerveforbindelsene i hjernen, i synaptogenesen.[4] Rotter som frarøves REM-søvn som nyfødte, blir dessuten mer sosialt tilbaketrukne og isolerte som ungdommer og voksne.[5] Uansett hvordan det er med årsakssammenhengen, gir søvnregistrering oss et nytt diagnostisk håp om tidlig påvisning av autisme.

Nå skal selvfølgelig ingen vordende mødre trenge å uroe seg for at forskere skal komme og forstyrre fosterets REM-søvn mens det utvikler seg. Men alkohol kan gi den samme selektive frarøvelsen av REM-søvn. Alkohol er et av de mest effektive midlene til å undertrykke REM-søvn vi kjenner til. Vi skal i senere kapitler se nærmere på hva som gjør at alkohol hindrer REM-søvn, og hva denne formen for søvnmangel fører til hos voksne. For øyeblikket skal vi konsentrere oss om alkoholens innvirkning på søvnen hos fostre og nyfødte.

Den alkoholen en mor inntar, passerer uten problemer placentabarrieren og går dermed like problemfritt over i fosteret. På bakgrunn av denne kunnskapen undersøkte forskerne først et ytterpunkt: mødre som var alkoholikere eller drakk tett under svangerskapet. Kort tid etter at barna var født, målte man søvnen deres ved hjelp av elektroder på hodet. Barna til mødrene som drakk mye alkohol, opplevde langt mindre aktiv REM-søvn enn barn på samme alder med mødre som ikke hadde drukket under svangerskapet.

Men elektrodene påviste også et enda mer urovekkende fysiologisk forhold. Nyfødte barn av mødre som drakk mye, hadde ikke REM-søvn med samme elektriske kvalitet. Du husker kanskje fra 3.?kapittel at REM-søvnen kjennetegnes av vidunderlig kaotiske – eller usynkrone – hjernebølger: en livlig og sunn form for elektrisk aktivitet. Barna som var født av mødre som drakk mye, viste imidlertid 200?prosent lavere elektrisk aktivitet enn barn av mødre som ikke hadde drukket. Barna av mødrene som drakk, hadde et hjernebølgemønster som var langt mer stillestående i dette henseende.[6] Hvis du nå lurer på om epidemiologiske studier har funnet noen sammenheng mellom alkoholkonsum under svangerskapet og økt sannsynlighet for nevropsykiatriske lidelser, så som autisme, hos barnet, så er svaret ja.[7]

De fleste mødre drikker heldigvis ikke mye under svangerskapet nå om dagen. Men hva med den vanligere situasjonen der en vordende mor sporadisk tar et glass vin eller to mens hun er gravid? Ved hjelp av ikke-invasive hjerterytmemålinger kombinert med ultralydundersøkelser av bevegelser i kropp, øyne og åndedrett er vi nå i stand til å påvise de grunnleggende søvnstadiene NREM og REM hos et foster i livmoren. Bevæpnet med disse metodene undersøkte en gruppe forskere søvnen hos barn som bare var noen uker unna å bli født. Mødrene ble undersøkt to dager etter hverandre. En av dagene drakk mødrene alkoholfrie væsker. Den andre dagen drakk de rundt to glass vin (den presise mengden ble beregnet på grunnlag av kroppsvekten). Alkoholen førte til en vesentlig reduksjon i tiden de ufødte barna befant seg i REM-søvn sammenlignet med dagen uten alkohol.

Alkoholen la også en demper på intensiteten i REM-søvnen fosteret opplevde, målt på vanlig måte etter hvor mange raske øyebevegelser som pryder søvnen. I tillegg opplevde de ufødte barna en markert reduksjon i åndedrettet under REM-søvnen: Respirasjonsfrekvensen falt fra et normalt nivå på 381 innpust i timen under naturlig søvn til bare 4 i timen når fosteret var fullt av alkohol.[8]

Det er ikke bare avholdenhet fra alkohol under svangerskapet som bør nevnes, men også i perioden med amming. Nesten halvparten av alle ammende mødre i den vestlige verden drikker alkohol. Alkohol tas lett opp i morsmelken. Konsentrasjonen av alkohol i morsmelk ligger tett opptil den man finner i morens blodomløp: En alkoholpromille på 0,8 hos moren fører til en alkoholpromille på rundt 0,8 i morsmelken.[9] Nylig har vi funnet ut hva alkohol i morsmelk gjør med søvnen hos spedbarn.

Nyfødte barn går normalt rett inn i REM-søvn etter at de har diet. Mange mødre vet dette fra før: Nesten i samme øyeblikk som barnet er ferdig med å suge melk, og iblant allerede før, glir øyelokkene igjen, og under dem begynner øynene å fare fra venstre til høyre, et tegn på at den nyfødte nå næres av REM-søvn. En myte som en gang var utbredt, hevdet at barna sov bedre hvis moren drakk litt alkohol før hun ammet dem – i denne gamle skrønen var øl den anbefalte drikken. Og dessverre for de av dere som er glad i øl, er denne forestillingen nettopp en myte. I flere studier har nyfødte barn fått brystmelk tilsatt en ikke-alkoholholdig smak, for eksempel vanilje, eller en kontrollert mengde alkohol (omtrent som om moren skulle ha tatt seg et glass eller to). Når barna får melk med alkohol, blir søvnen snart mer oppstykket, de er våkne en større del av tiden, og de mister 20 til 30 prosent av REM-søvnen.[10] Så snart alkoholen er ute av blodomløpet, vil barna ofte forsøke å ta igjen noe av REM-søvnen de har gått glipp av, noe det ikke er så enkelt for det uutviklede systemet deres å få til.

Det som fremgår av alle disse studiene, er at REM-søvn ikke er valgfritt i menneskelivets første fase, men obligatorisk. Det ser ut til at hver eneste time med REM-søvn teller, som man ser av den desperate kampen fostre og nyfødte kjemper for å ta igjen REM-søvn de mister.[11] Dessverre forstår vi ennå ikke fullt ut hva langtidsvirkningen av forstyrrelser i REM-søvn hos fostre og nyfødte er, enten forstyrrelsene skyldes alkohol eller ikke. Det vi vet, er at man ved å stanse eller redusere REM-søvn hos nyfødte dyr hindrer og fordreier hjernens utvikling slik at det voksne individet blir sosialt unormalt.





## Søvn i barndommen


Den mest opplagte og (for nybakte foreldre) forargelige forskjellen mellom søvnen hos nyfødte og småbarn på den ene siden og voksne på den andre er antallet perioder den er delt opp i. I kontrast til det samlede, monofasiske søvnmønsteret man ser hos voksne i den industrialiserte verden, har unge barn polyfasisk søvn: mange korte søvnperioder gjennom dagen og natten avbrutt av en rekke oppvåkninger, gjerne høylytte sådanne.

Det finnes ingen bedre eller morsommere demonstrasjon av dette forholdet enn Adam Mansbachs korte samling med vuggeviser, Sov, for helvete. Det er selvfølgelig en bok for voksne. Mansbach var nettopp blitt far da han skrev boken. Og som mange andre ferske foreldre ble han drevet til vanvidd av barnet som våknet i ett kjør: det nyfødte barnets polyfasiske søvnprofil. Den vesle datteren som hele tiden måtte ha tilsyn, som måtte ha hjelp med å sovne igjen og igjen, natt etter natt etter natt, gjorde ham etter hvert helt fra seg. Til slutt ble han bare nødt til å slippe ut all den hengivne harmen han hadde bygd opp. Det som fosset ut på papiret, var en brottsjø av komiske vers som han leste for datteren i en oppdiktet virkelighet, og som nok vil vekke gjenklang hos mange nybakte foreldre. «Jeg leser én siste bok, skatt, / hvis du sovner, for helvete. Nå.» (Jeg vil innstendig oppfordre deg til å høre på den engelske lydbokversjonen, perfekt innlest av den enestående skuespilleren Samuel L. Jackson.)

Heldigvis for alle nye foreldre (også Mansbach) blir søvnperiodene færre, lengre og mer stabile jo eldre barna blir.[12] Forklaringen på denne endringen er den cirkadiane rytmen. De områdene av hjernen som frembringer søvn, er trygt på plass før barnet blir født, men klokken som styrer døgnrytmen – nucleus suprachiasmaticus – bruker vesentlig lengre tid på å bli ferdig utviklet. Først når de er tre–fire måneder gamle, begynner nyfødte barn å vise beskjedne tegn til å bli styrt av en døgnviss rytme. Langsomt begynner nucleus suprachiasmaticus å feste seg ved faste signaler som dagslys, temperaturendringer og matinntak (så lenge dette foregår i et svært forutsigbart mønster), og dermed kommer en mer robust døgnrytme på plass.

Når utviklingen runder ett år, har klokken i barnets nucleus suprachiasmaticus tatt styringen over døgnrytmen. Dette innebærer at barnet nå bruker mer av tiden om dagen på å være våken, krydret med flere små høneblunder, og barmhjertig nok sover mer om natten. Den planløse søvnen som en gang var spredd utover dagen og natten, er for det meste et tilbakelagt kapittel. Innen barnet fyller fire, har døgnrytmen i det store og hele grepet kontrollen over barnets søvn, som nå består av en lang bolk om natten og vanligvis bare én blund om dagen. På dette tidspunktet har barnet gått over fra et polyfasisk søvnmønster til et bifasisk søvnmønster. En gang sent i barndommen melder det moderne, monofasiske søvnmønsteret sin ankomst.

Det som skjuler seg bak denne gradvise etableringen av en fast rytme, er imidlertid en heftig maktkamp mellom NREM- og REM-søvnen. Selv om den totale søvnmengden minker litt etter litt fra fødselen og utover, samtidig som den blir mer stabil og samlet, minker ikke forholdet mellom NREM-søvn og REM-søvn like jevnt og trutt.

Av de fjorten timene et seks måneder gammelt spedbarn sover sammenlagt, er halvparten NREM-søvn og halvparten REM-søvn. Hos en femåring er fordelingen imidlertid henholdsvis 70 og 30 prosent NREM- og REM-søvn i de elleve timene barnet sover. Med andre ord synker andelen REM-søvn tidlig i barndommen, mens andelen NREM-søvn faktisk øker enda den totale søvnlengden minker. Reduksjonen i REM-søvnens andel og NREM-søvnens sterkere dominans fortsetter tidlig og midt i barndommen. Balansen stabiliserer seg til slutt ved en fordeling på 80/20 sent i tenårene, og slik forblir den gjennom tidlig og midtre voksen alder.





## Søvn og ungdom


Hvorfor bruker vi så mye tid på REM-søvn i livmoren og tidlig i livet, mens den dype NREM-søvnen begynner å dominere senere i barndommen og tidlig i ungdommen? Hvis vi tallfester intensiteten i den dype søvnens hjernebølger, finner vi det samme mønsteret: en reduksjon i REM-søvnens intensitet i første leveår, men en eksponentiell økning i den dype NREM-søvnens intensitet midt og sent i barndommen, med en topp like før puberteten, før den begynner å synke igjen. Hva er det som er så spesielt med denne søvntypen i denne overgangsfasen i livet?

Før og like etter fødselen var den store utfordringen i utviklingen å bygge den enorme mengden nevrale motorveier og forbindelser som blir til en nydannet hjerne. Som vi har vært inne på, spiller REM-søvnen en uunnværlig rolle i denne vekstprosessen ved å bidra til å forsyne nye områder av hjernen med nevrale forbindelser før den aktiverer disse banene med rikelig båndbredde.

Men siden denne første runden med sammenkobling av hjernen med overlegg gjennomføres med overdreven nidkjærhet, må det komme en ny omgang med omstrukturering senere. Dette skjer sent i barndommen og i ungdommen. Denne gangen er ikke målet å oppskalere, men å nedskalere for å oppnå større yteevne og effektivitet. Tiden da nye hjernekoblinger ble lagt til ved hjelp av REM-søvn, er over. Det som står på dagsordenen – eller snarere natteordenen – nå, er å beskjære disse koblingene. Dermed kommer NREM-søvnens formende hånd på banen.

Det kan være nyttig å vende tilbake til analogien med internettselskapet nå. Når nettverket først blir installert, får alle husstandene i det nye nabolaget like stor båndbredde og dermed like stort potensial for bruk. I det lange løp er dette imidlertid en lite hensiktsmessig ordning, siden enkelte av husstandene etter hvert kommer til å bruke svært mye båndbredde, mens andre vil bruke veldig lite. Noen av boligene blir kanskje til og med stående tomme og vil aldri bruke noen båndbredde i det hele tatt. Før de kan anslå behovet som finnes, må internettselskapet ha litt tid på seg til å innhente bruksstatistikk. Først etter å ha høstet erfaringer en stund kan selskapet treffe en veloverveid beslutning om hvordan de kan forbedre strukturen de begynte med, ved å senke båndbredden i husstander med lavt forbruk, men øke den der behovet er større. Det er ikke snakk om noen total omlegging av nettverket, og mye av den opprinnelige strukturen blir stående. Internettselskapet har tross alt gjort dette mange ganger før, og de har en viss peiling på hvordan de skal lage førsteutkastet. Men hvis nettverket skal fungere så effektivt som mulig, må det allikevel omstruktureres og nedskaleres i tråd med faktisk bruk.

Menneskehjernen gjennomgår en lignende bruksbestemt omdannelse sent i barndommen og i ungdommen. Store deler av den strukturen som kom på plass tidlig i livet, blir stående, siden moder natur etter hvert har lært seg hvordan man lager et brukbart førsteutkast til koblingsskjemaet i hjernen etter milliarder av forsøk gjennom mange tusen års utvikling. Men klokelig lar hun en del være åpent i den generiske hjerneskulpturen, nemlig den individuelle tilpasningen. Barnets unike opplevelser i de formende årene blir til en personlig bruksstatistikk. Disse erfaringene, eller statistikken, danner en skreddersydd skisse når hjernen utnytter det naturen har latt stå åpent, og tar en siste runde med tilpasninger.[13] En mer eller mindre generisk hjerne blir stadig mer individuell på grunnlag av eierens personlige bruksmønster.

Som en hjelp i arbeidet med å tilpasse og nedskalere koblingene benytter hjernen seg av den dype NREM-søvnens tjenester. Av alle funksjonene den dype NREM-søvnen har – vi skal se på den i sin fulle bredde i neste kapittel – er det beskjæringen av synapsene som er den mest fremtredende i ungdomsårene. I en bemerkelsesverdig rekke med eksperimenter oppdaget søvnforskerpioneren Irwin Feinberg noe fascinerende om hvordan denne nedskaleringen utspiller seg i den ungdommelige hjernen. Det han fant ut, underbygger en oppfatning du kanskje deler: Ungdommer har en mindre rasjonell versjon av en voksen hjerne, en versjon som tar flere sjanser og er relativt dårlig til å fatte beslutninger.

Feinberg begynte å registrere søvnen hos en stor gruppe barn som ved begynnelsen av eksperimentet var seks til åtte år gamle, ved hjelp av elektroder han festet over hele hodet deres – foran og bak, høyre og venstre side. En gang hver sjette til tolvte måned fikk han dem til å komme tilbake til laboratoriet, der han målte søvnen deres på ny. Han holdt det gående i ti år. Han samlet dokumentasjon for over 3500 hele netter – utrolige 320 000 timer med søvnregistreringer! På grunnlag av disse laget Feinberg en rekke øyeblikksbilder som viste hvordan den dype søvnen skiftet i intensitet for hvert nye trinn i hjerneutviklingen etter som barna gjennomgikk den ofte besværlige overgangen via ungdomstiden til voksen alder. Det var et nevrovitenskapelig svar på tidsforkortet naturfotografi, der man tar gjentatte bilder av et tre mens det først spirer om våren (spedbarnsalder), så folder seg ut med blader om sommeren (tidlig barndom), deretter modnes i farge når høsten kommer (tidlig ungdom) og til slutt feller løvet om vinteren (sen ungdom og tidlig voksen alder).

Midt og sent i barndommen observerte Feinberg moderate mengder dyp søvn mens de siste omgangene med rask vekst i hjernen ble avsluttet, en parallell til sen vår og tidlig sommer. Deretter begynte Feinberg å se en rask økning i den dype søvnens intensitet, akkurat på samme tid som hjernens utviklingsmessige behov går fra å danne koblinger til å kvitte seg med dem, som treet om høsten. Idet modningens høst sto på spranget til å gå over i vinter og reduksjonen i koblinger var mer eller mindre ferdig, viste Feinbergs registreringer en klar oppgang i den dype NREM-søvnens intensitet igjen. Barndommens livssyklus var over, og idet det siste løvet dalte, var tenåringenes videre nevrale utvikling sikret. Den dype NREM-søvnen hadde hjulpet dem over i tidlig voksen alder.

Feinberg lanserte en teori om at økningen og reduksjonen i den dype søvnens intensitet hjalp til med å lede ungdommene på modningsferden gjennom ungdommens farefulle høyder, etterfulgt av en trygg reise videre inn i de voksnes verden. Nylige funn støtter denne teorien. Mens den dype NREM-søvnen tar siste finpuss på hjernen i ungdomstiden, begynner de kognitive evnene og evnen til å resonnere og tenke kritisk å forbedres, og det skjer i takt med endringene i NREM-søvnen. Tar man en nærmere titt på når de to inntreffer i forhold til hverandre, oppdager man noe enda mer interessant. Endringene i den dype NREM-søvnen kommer alltid flere uker eller måneder før de kognitive og utviklingsmessige milepælene i hjernen, noe som tyder på at påvirkningen går en bestemt vei: Det virker som om den dype søvnen er en drivkraft for hjernens utvikling, og ikke omvendt.

Feinberg gjorde også en annen banebrytende oppdagelse. Da han undersøkte hvordan den dype søvnen endret seg i intensitet gjennom tid ved de forskjellige elektrodene på hodet, var resultatene forskjellige. Den økningen og reduksjonen som fant sted under modningen, begynte bakerst i hjernen, der visuell og romlig informasjon blir behandlet, før den jevnt og trutt beveget seg forover etter hvert som ungdomstiden gikk. Mest slående var det at det aller siste stoppestedet på modningens reise var den forreste delen av pannelappen, den som setter oss i stand til å tenke rasjonelt og fatte veloverveide beslutninger. Den bakerste delen av hjernen lignet derfor mer på en voksen hjerne, mens den forreste delen forble mer barnaktig gjennom hele utviklingsløpet.[14]

Disse funnene bidro til å forklare hvorfor rasjonaliteten er noe av det siste som springer ut hos tenåringer: Det er det siste av hjernens territorier som får nyte godt av søvnens modnende behandling. Søvnen er selvsagt ikke den eneste faktoren som får hjernen til å modnes, men det later til at den gir et viktig bidrag til å berede grunnen for den voksnes evne til å tenke og resonnere. Feinbergs studie minner meg om en reklameplakat jeg en gang så for et stort forsikringsselskap, der det sto: «Hvorfor kjører de fleste 16-åringer som om de mangler en del av hjernen? Fordi de gjør det.» Man må ha dyp søvn og tid til å utvikle seg for å oppnå den nevrale modningen som tetter igjen «tomrommet» i pannelappen. Når barna dine endelig kommer midt i tyveårene og forsikringspremien blir lavere, kan du takke søvnen for pengene du sparer.

Sammenhengen Feinberg fant mellom den dype søvnens intensitet og modningen av hjernen, er nå blitt observert i mange forskjellige grupper av barn og ungdommer verden over. Men hvordan kan vi vite sikkert at det virkelig er søvnen som utfører det nevrale beskjæringsarbeidet som må til for at hjernen skal modnes? Kan det ikke hende at endringene i søvnen og hjernens modenhet skjer samtidig, men uavhengig av hverandre?

Svaret er å finne i studer av katter og rotter på et utviklingstrinn som svarer til menneskets ungdomstid. Forskerne bak disse studiene sørget for at dyrene ikke fikk dyp søvn. Når de gjorde det, stanset de også modningen og tilpasningene i hjernens koblinger og påviste dermed at NREM-søvn er en årsak som bidrar til å hjelpe hjernen over i en sunn voksen tilstand.[15] Noe som vekker bekymring, er at man ved å gi rottene koffein også forstyrret den dype NREM-søvnen?og?dermed forsinket flere av faktorene man bruker til å måle hjernens modning, samt utviklingen av sosial aktivitet, selvstendig kroppspleie og utforskning av miljøet – læring på eget initiativ.[16]

Innsikten i hvor viktig NREM-søvn er for tenåringer, har bidratt vesentlig til forståelsen av hvordan en sunn utvikling foregår, men den har også gitt oss noen vink om hva som går galt når utviklingen ikke forløper som normalt. Mange av de viktigste psykiske lidelsene, som schizofreni, bipolar lidelse, alvorlig depresjon og ADHD, anses nå å være knyttet til unormal utvikling, siden de gjerne viser seg i barndommen og ungdomstiden.

Vi skal høre mer om søvn og psykiske lidelser flere steder i denne boken, men schizofreni kan vi godt gå litt nærmere inn på her. Flere studier har ved hjelp av jevnlige hjerneskanninger med noen måneders mellomrom holdt øye med den nevrale utviklingen hos flere hundre tenåringer etter hvert som de beveger seg gjennom ungdomstiden. En viss andel av disse personene utviklet schizofreni sent i tenårene eller i tidlig voksen alder. De som utviklet schizofreni, hadde et unormalt modningsmønster i forbindelse med beskjæringen av synapsene i hjernen, og da særlig i pannelappen, hvor man styrer logiske, rasjonelle tanker – at man mangler evnen til å gjøre nettopp det, er et viktig symptom på schizofreni. I en annen rekke med studier har vi også observert en dobbel eller tredobbel reduksjon i dyp NREM-søvn hos unge mennesker med høy risiko for å utvikle schizofreni, og hos tenåringer og unge voksne med schizofreni.[17] De elektriske hjernebølgene under NREM-søvn er heller ikke normale i form eller antall hos dem som er berørt. Hvordan unormal søvn fører til manglende beskjæring av hjernekoblinger ved schizofreni, er nå et av de mest aktive og spennende forskningsområdene innen psykiske lidelser.[18]

Ungdommer står overfor to andre farlige utfordringer i kampen for å få nok søvn mens hjernen deres fremdeles er under utvikling. Den første er en endring i døgnrytmen. Den andre er tidlig skolestart om morgenen. Jeg skal ta for meg de skadelige og livstruende virkningene av det sistnevnte i et senere kapittel; komplikasjonene tidlige skoledager medfører, er imidlertid uløselig knyttet til det første?problemet?– en forskyvning i døgnrytmen. Som små barn ville vi ofte være oppe så lenge vi kunne for å se på tv eller være med på det foreldre og storesøsken gjorde om kvelden. Men når søvnen fikk sjansen, overmannet den oss gjerne der vi satt i sofaen eller en stol, og iblant mens vi lå langflate på gulvet. Foreldrene eller storesøsknene våre, som kunne være lenger oppe, bar oss i seng uten at vi enset noen ting. Dette skyldes ikke bare at småbarn trenger mer søvn enn eldre søsken eller foreldre, men at unge barns døgnrytme ligger foran de voksnes. Barn blir derfor søvnige tidligere og våkner tidligere enn foreldrene.

Tenåringer har derimot en annen døgnrytme enn sine yngre søsken. I løpet av puberteten stilles klokken i nucleus suprachiasmaticus gradvis senere, en endring som skjer hos alle ungdommer, uavhengig av kultur og geografi. Faktisk beveger den indre klokken seg så langt fremover at den går forbi foreldrenes.

En niårings døgnrytme sørger for at barnet sovner i nitiden om kvelden, til dels ved å øke frigjøringen av melatonin på denne tiden. Når den samme personen har fylt seksten, har døgnrytmen gjennomgått en dramatisk forskyvning. Melatoninøkningen, og instruksen om å gå og legge seg, ligger flere timer frem i tid. Følgelig har sekstenåringer som regel null interesse av å sove klokken ni om kvelden. Tvert imot er de på denne tiden fremdeles så våkne som de kan bli. Når foreldrene begynner å bli søvnige, idet døgnrytmen og melatoninfrigjøringen forteller dem at det er på tide å sove – kanskje rundt klokken ti eller elleve om kvelden – kan tenåringen fremdeles være lys våken. Enda noen timer må gå før tenåringshjernens døgnrytme begynner å skru ned våkenheten og gjøre det enklere å sove.

Dette fører selvfølgelig til mye engstelse og frustrasjon for alle involverte parter. Foreldrene vil at tenåringen skal stå opp i «rimelig tid». Tenåringene, som ikke har vært i stand til å sovne før noen timer etter foreldrene, kan på sin side fremdeles være fanget i døgnrytmens bølgedal. Som et dyr tvunget for tidlig ut av vinterdvalen trenger tenåringshjernen mer søvn og mer tid til å fullføre døgnrytmens kretsløp før den kommer seg ut av tåken og klarer å fungere effektivt.

Hvis foreldre fremdeles synes dette er forvirrende, er det muligens bedre å se og kanskje forstå uoverensstemmelsen på denne måten: Å be en tenåringssønn eller -datter om å gå og legge seg klokken ti om kvelden er, den biologiske døgnrytmen tatt i betraktning, som om du skulle få beskjed om å gå til sengs klokken syv eller åtte. Uansett hvor høyt du brøler ordren, uansett hvor inderlig lyst tenåringen har til å adlyde, og uansett hvor store anstrengelser begge parter gjør seg, kan ikke en tenårings døgnrytme ved et mirakel tvinges inn i et annet mønster. Og dessuten: Å be en tenåring om å stå opp klokken syv neste morgen med fullt fungerende intellekt, elskverdighet og godt humør er som å be foreldrene om å gjøre det samme klokken fire eller fem på natten.

Sørgelig nok er hverken samfunnet eller våre holdninger som foreldre særlig innstilt på å godta at tenåringer trenger mer søvn enn voksne, eller at de er biologisk programmert til å sove på en annen tid av døgnet enn foreldrene. Det er svært forståelig at foreldre blir frustrert, for de tror jo at tenåringens søvnmønster gjenspeiler et bevisst valg og ikke et biologisk påbud. Men ufrivillig, ufravikelig og høyst biologisk er det. Det ville være klokt av oss foreldre å avfinne oss med dette, og å omfavne det, oppmuntre det, med mindre vi ønsker at barna våre skal rammes av unormal hjerneutvikling eller økt risiko for psykiske sykdommer.

Denne situasjonen varer ikke evig for tenåringene. Etter hvert som de beveger seg inn i voksen alder, skyves døgnrytmen gradvis tilbake igjen. Ikke helt tilbake dit den var i barndommen, men tilbake til en tidligere timeplan – en timeplan som ironisk nok vil føre til at de nå (som voksne) blir like frustrert over og irritert på sine egne sønner og døtre. Når de kommer så langt, har disse foreldrene glemt (eller valgt å glemme) at de også en gang har vært ungdommer som ville gå og legge seg langt senere enn foreldrene.

Du lurer kanskje på hvorfor tenåringshjernen utsetter den cirkadiane rytmen slik at eieren vil være oppe sent og stå opp sent, men like fullt går tilbake til en tidligere rytme når ungdomstiden er over. Dette er et spørsmål vi fremdeles undersøker, men jeg har et forslag til en forklaring av sosial-evolusjonær art.

Et sentralt mål med ungdomstidens utvikling er å sikre overgangen fra foreldreavhengighet til uavhengighet samtidig som de unge lærer å orientere seg i de de jevnaldrendes komplekse forhold og samspill. En metode som moder natur kanskje bruker for å hjelpe ungdommene med å løsrive seg fra foreldrene, er å skyve døgnrytmen deres forbi rytmen de voksne mødrene og fedrene følger. Denne kløktige biologiske løsningen lar tenåringene følge et senere tidsskjema som sørger for at de kan handle uavhengig i flere timer – og det som en gruppe av jevnaldrende. Det er ingen permanent eller full løsrivelse fra foreldrenes omsorg, men et forsøk på å fjerne de snart voksne ungdommene fra foreldrenes oppsyn i så trygge rammer som mulig. Selvfølgelig innebærer dette en viss risiko. Men det er en overgang som må skje. Og tidspunktet da ungdommene for første gang slår ut de uavhengige vingene og flyr av sted fra foreldrenes rede, kommer om natten, takket være forskyvningen i døgnrytmen.

Vi lærer fremdeles mer om søvnens rolle i utviklingen. Det er allikevel mye som tyder på at vi bør forsvare ungdommenes søvntid heller enn å se ned på søvn som et tegn på dovenskap. Som foreldre er vi ofte altfor opptatt av hva søvnen frarøver tenåringene våre, uten å stanse opp og spørre oss hva den gir dem. Koffein er også noe vi bør tenke over. En gang var «Ingen barn skal sviktes» et slagord i USAs skolepolitikk. På bakgrunn av vitenskapelig dokumentasjon har min kollega dr. Mary Carskadon med god grunn foreslått slagordet «Ingen barn trenger koffein».





## Søvn hos middelaldrende og eldre


Som du kanskje så altfor godt vet, blir søvnen mer problematisk og forstyrret hos eldre voksne. Virkningen av visse medisiner som flere eldre tar, gjør sammen med medisinske tilstander at eldre i snitt har vanskeligere for å få like mye eller like sunn søvn som yngre voksne.

At eldre mennesker rett og slett trenger mindre søvn, er en myte. Det ser ut til at eldre voksne trenger like mye søvn som de gjorde midt i livet, men simpelthen er dårligere i stand til å frembringe denne (fortsatt nødvendige) søvnen. Omfattende undersøkelser bekrefter dette ved å vise at eldre voksne sier at de trenger, og faktisk også forsøker, å sove akkurat like mye som yngre voksne, selv om de rent faktisk sover mindre.

Det er flere vitenskapelige funn som underbygger at eldre voksne fremdeles trenger en hel natts søvn, akkurat som yngre voksne, og disse skal jeg snart ta for meg. Men først vil jeg forklare de viktigste søvnforstyrrelsene som inntreffer ved høyere alder, og hvordan disse funnene bidrar til å avkrefte påstanden om at eldre voksne ikke trenger å sove like mye. De tre viktigste endringene er: (1) redusert søvnmengde/-kvalitet, (2) redusert søvneffektivitet og (3) tidsforstyrrelser i søvnen.

Stabiliseringen av den dype NREM-søvnen som finner sted ved ungdomstidens slutt, tidlig i tyveårene, holder seg ikke stabil så veldig lenge. Snart – og snarere enn du kanskje tror eller skulle ønske – kommer det et stort tilbakeslag for søvnen, der den dype søvnen rammes særlig hardt. I motsetning til REM-søvnen, som holder seg noenlunde stabil midt i livet, er tapet av NREM-søvn allerede i gang sent i tyveårene og tidlig i tredveårene.

Omtrent idet du runder 30, får du merkbart mindre og dårligere dyp NREM-søvn. Du sover dypt i færre timer, og de dype NREM-hjernebølgene blir mindre, svakere og færre. I midten av og sent i førtiårene har alderen frarøvet deg mellom 60 og 70 prosent av den dype søvnen du nøt godt av som ung tenåring. Når du runder 70, har du mistet 80 til 90 prosent av ungdommens dype søvn.

De færreste har noen god formening om hvordan det står til med søvnens elektriske kvalitet mens de sover eller når de våkner om morgenen. Det betyr at mange eldre går gjennom alderdommen uten å ane hvor mye dyp søvn de har mistet, og hvor mye kvaliteten har sunket. Dette er et viktig poeng: Det innebærer at eldre ikke knytter dårligere helse til dårligere søvn selv om vitenskapen har kjent til forbindelsen mellom de to i mange årtier. Eldre går derfor ofte til legen for å beklage seg over og få hjelp med helseproblemer, men de ber sjelden om hjelp med de like problematiske søvnvanskene. Dermed er legene sjelden motivert til å ta fatt på den eldre pasientens søvnproblemer i tillegg til helseproblemene.

Bare så det er sagt, skyldes ikke alle alderdommens medisinske problemer dårlig søvn. Men langt flere aldersrelaterte fysiske og psykiske helseplager henger sammen med søvnforstyrrelser enn både folk flest og mange leger fullt ut forstår eller tar på alvor. Også her må jeg anmode alle eldre som er bekymret for at de ikke sover nok, om ikke å be om en resept på sovetabletter. Jeg vil heller anbefale å se på de effektive og vitenskapelig dokumenterte ikke-farmakologiske grepene en lege med kompetanse på søvnmedisin kan hjelpe til med.

Den andre av de viktigste endringene som finner sted i søvnen hos eldre, og som eldre voksne også er mer oppmerksomme på, er fragmentering. Jo eldre vi blir, desto oftere våkner vi i løpet av natten. Det er mange årsaker til dette, blant annet påvirkning fra medisiner og diabetes, men den viktigste er at urinblæren svekkes. Eldre voksne må derfor oftere på toalettet om natten. Å redusere væskeinntaket midt og sent på kvelden kan hjelpe, men det er ikke noe vidundermiddel.

Siden søvnen blir fragmentert, rammes eldre av lavere søvneffektivitet, altså den andelen av tiden i sengen man faktisk sover. Hvis man ligger i sengen i åtte timer og sover alle åtte timene, er søvneffektiviteten 100 prosent. Sover man bare fire av de åtte timene, blir effektiviteten 50 prosent.

Som friske tenåringer hadde vi en søvneffektivitet på rundt 95 prosent. Som et referansepunkt mener de fleste søvnleger at søvn av høy kvalitet har en effektivitet på 90 prosent eller mer. Når vi kommer i åttiårene, har søvneffektiviteten ofte falt til under 70 eller 80 prosent, noe som kanskje ikke høres så verst ut før man skjønner at hvis man ligger åtte timer i sengen, innebærer dette at man er våken én til halvannen time.

Ineffektiv søvn er ikke noe å kimse av, som studier utført på tusenvis av eldre voksne viser. Selv når man korrigerer for faktorer som kroppsmasseindeks, kjønn, rase, røyking, mosjon og medisinbruk, viser det seg at jo lavere søvneffektivitet eldre mennesker har, desto høyere blir dødeligheten, desto dårligere blir den fysiske helsen, desto større risiko har de for å lide av depresjon, desto mindre energi sier de at de har, og desto lavere kognitiv funksjon får de, noe som gjerne merkes som glemsomhet.[19] Alle mennesker, uansett alder, får fysiske plager, labil psykisk helse, redusert oppmerksomhet og svekket hukommelse ved kronisk forstyrret søvn. Problemet er at når familien ser disse symptomene hos eldre, konkluderer de straks med at vedkommende er dement, og overser den like sannsynlige muligheten for at det er søvnmangel som er årsaken. Ikke alle eldre voksne med søvnproblemer lider av demens. Men i 7. kapittel skal jeg redegjøre for dokumentasjon som tydelig viser hvordan og hvorfor søvnforstyrrelser bidrar til å forårsake demens blant middelaldrende og eldre.

En mer umiddelbar, men like farlig konsekvens av fragmentert søvn hos eldre er også verdt å nevne: toalettbesøk om natten og risikoen dette medfører for fall og benbrudd. Vi er ofte ganske omtåket når vi våkner midt på natten. I tillegg til denne kognitive tåken er det mørkt. Og når man reiser seg opp etter å ha ligget i sengen, begynner dessuten blodet, med tyngdekraftens hjelp, å fosse ned fra hodet mot bena. Dermed er det lett å bli svimmel og ustø. Dette siste gjelder i særlig stor grad for eldre, siden de ofte har svekket blodtrykk. Alt dette gjør at eldre har langt større risiko for å snuble, falle og brekke noe når de gå på toalettet om natten. Fall og benbrudd fører til en markant økning i dødeligheten og fremskynder vesentlig livets slutt hos eldre voksne. I fotnoten nedenfor gir jeg en liste med råd for tryggere nattesøvn for eldre.[20]

En tredje endring som skjer i søvnen ved høy alder, har å gjøre med timeplanen døgnrytmen følger. I skarp kontrast til det som skjer i ungdommen, opplever eldre ofte en forskyvning i døgnrytmen som får dem til å gå og legge seg tidligere og tidligere. Årsaken er at frigjøringen av melatonin om kvelden når sitt høyeste punkt tidligere på dagen når man blir eldre, slik at man også blir trett tidligere. Restauranter i områder med mange pensjonister har lenge vært klar over denne aldersbestemte forskyvningen i leggetid, noe de tilpasser seg med tilbud for tidlige gjester.

Endringene i døgnrytmen som kommer med alderen, virker kanskje harmløse, men de kan forårsake en rekke søvnproblemer (og problemer i våken tilstand) hos eldre. Mange eldre voksne vil helst holde seg våkne om kvelden for å kunne gå i teatret eller på kino, være sosiale, lese eller se på tv. Men når de prøver, ender de ofte med å våkne på sofaen, i kinosetet eller lenestolen etter å ha sovnet midt på kvelden. Den forskjøvne døgnrytmen som skyldes en tidligere frigjøring av melatonin, ga dem ikke noe valg.

Men det som kanskje fremstår som en uskyldig høneblund, kan gjøre stor skade. Ved å duppe av tidlig på kvelden mister man det kostbare søvntrykket, den tretthetsfølelsen adenosinet jevnt og trutt har bygd opp i løpet av dagen. Noen timer senere, når den eldre legger seg og prøver å sove, har vedkommende kanskje ikke nok søvntrykk til å sovne like fort eller sove like problemfritt. Så trekker han eller hun en feilaktig slutning: «Jeg lider av insomni.» Men grunnen til søvnvanskene kan godt være at han eller hun duppet av om kvelden, og ikke insomni i egentlig forstand.

Om morgenen viser et ytterligere problem seg. Selv om de hadde vanskelig for å sovne kvelden før og allerede er i ferd med å bygge opp søvnunderskudd, begynner den cirkadiane rytmen – som, slik vi så i 2. kapittel, opererer uavhengig av søvntrykket – å bevege seg oppover rundt klokken 04.00 eller 05.00 hos mange eldre, derav den klassiske tidligere døgnrytmen. Eldre voksne har derfor lett for å våkne tidlig om morgenen etter hvert som døgnrytmens tromme slår høyere og høyere i takt med at håpet om å sovne igjen svinner.

For å gjøre saken verre svekkes også døgnrytmens styrke og frigjøringen av melatonin om kvelden når vi blir eldre. Summen av alt dette blir en ond sirkel der mange eldre kjemper mot søvnunderskudd og prøver å holde seg våkne om kvelden, men dupper av for tidlig slik at det blir vanskelig å sovne eller å fortsette å sove om natten, for så å våkne tidligere enn de ønsker på grunn av forskyvningen i døgnrytmen.

Det finnes metoder som kan bidra til å gi eldre mennesker en noe senere døgnrytme, og som også gjør rytmen sterkere. Dessverre er heller ikke disse noen fullstendig eller perfekt løsning. I senere kapitler skal vi se nærmere på den skadelige virkningen kunstig belysning (sterkt lys om kvelden) har på døgnrytmen. Kveldslys undertrykker den normale økningen i melatoninproduksjon og forskyver tidspunktet for innsovning hos en gjennomsnittlig voksen ut i de små timer, slik at det blir vanskelig å sovne i rimelig tid. Den samme virkningen kan imidlertid eldre mennesker utnytte med god effekt, så sant det skjer til riktig tid. Etter å ha våknet tidlig er mange eldre fysisk aktive tidlig om morgenen, slik at de utsetter seg selv for kraftig lys hovedsakelig i dagens første halvdel. Dette er ikke optimalt, i og med at det styrker rytmen i den indre klokken som får dem til å sovne og våkne tidlig. Eldre voksne som ønsker å utsette sengetiden, bør heller sørge for å bli eksponert for kraftig lys sent på ettermiddagen.

Dette er imidlertid ingen oppfordring til eldre om å slutte å mosjonere om morgenen. Mosjon kan bidra til bedre søvn, særlig hos eldre. Jeg anbefaler heller eldre å foreta to små justeringer. For det første: Bruk solbriller når du mosjonerer utendørs tidlig på dagen. Dette reduserer formiddagslysets innflytelse på den suprakiasmatiske klokken som ellers ville ha ført til en tidlig døgnrytme. For det andre: Gå ut i dagslys igjen sent på ettermiddagen, men uten solbriller denne gangen. Sørg for å beskytte deg mot solen for eksempel ved hjelp av en hatt, men la solbrillene ligge igjen hjemme. Rikelig med dagslys sent på dagen bidrar til å forsinke frigjøringen av melatonin om kvelden slik at det blir lettere å sove senere.

Eldre voksne kan også rådføre seg med legen om å ta melatonin om kvelden. I motsetning til hos unge og middelaldrende voksne, der det ikke finnes bevis for at melatonin hjelper utenom ved jetlag, har reseptbelagt melatonin vist seg å kunne styrke den svekkede døgnrytmen og melatoninsyklusen hos eldre, slik at de sovner fortere om kvelden og ifølge eget utsagn sover bedre og føler seg mer opplagt om morgenen.[21]

Endringen som skjer i døgnrytmen etter hvert som vi blir eldre, og de hyppigere toalettbesøkene, bidrar til å forklare to av de tre viktigste søvnproblemene hos eldre: tidlig innsovning/oppvåkning og søvnfragmentering. Den forklarer imidlertid ikke den første av alderdommens viktigste søvnendringer, nemlig at eldre får mindre og dårligere dyp søvn. Selv om forskerne i flere tiår har visst om det livsfarlige tapet av dyp søvn som kommer med alderen, har de ikke klart å finne årsaken: Hva er det ved aldringsprosessen som fratar hjernen denne livsviktige formen for søvn? Det er ikke bare et spørsmål om vitenskapelig nysgjerrighet, men også et presserende klinisk problem for de eldre, med tanke på hvor viktig den dype søvnen er for hukommelsen og for læring, for ikke å snakke om fysisk helse av alle slag, fra hjerte- og karsystemet til åndedrettet, stoffskiftet, energibalansen og immunsystemet.

Sammen med et utrolig begavet team med unge forskere gikk jeg for noen år siden i gang med å finne svaret på dette spørsmålet. Jeg lurte på om årsaken til denne svekkelsen av søvnen kunne ligge i den forringelsen som finner sted i hjernen etter et bestemt intrikat mønster etter hvert som vi blir eldre. Som du sikkert husker fra 3.?kapittel,?blir NREM-søvnens kraftige, dype hjernebølger generert i pannelappen i hjernen, noen centimeter over neseroten. Vi vet allerede at hjernen ikke forringes like mye overalt når mennesker blir eldre. Derimot begynner enkelte områder av hjernen å miste nevroner tidligere og raskere enn andre deler – en prosess som kalles atrofi. Etter å ha gjennomført flere hundre hjerneskanninger og samlet nesten tusen timer med søvnregistreringer fant vi et tydelig svar, en historie som utspilte seg i tre akter.

For det første er de områdene av hjernen som rammes hardest av alderdommens svekkelse, dessverre de samme områdene som frembringer dyp søvn – den fremre pannelappen over neseroten, også kjent som den prefrontale hjernebarken. Da vi la et kart over hjernesvekkelsen hos eldre over et hjernekart som viste områdene som skaper dyp søvn hos unge voksne, stemte de nesten helt overens. For det andre viste det seg ikke overraskende at eldre voksne hadde mistet 70 prosent av den dype søvnen i forhold til sammenlignbare unge mennesker. For det tredje, og mest avgjørende, oppdaget vi at disse endringene ikke skjedde uavhengig av hverandre, men hang nøye sammen: Jo mer alvorlig det bestemte området i pannelappen var rammet, desto mer dramatisk var tapet av NREM-søvn. Det var en sørgelig bekreftelse på teorien min: De delene av hjernen som utløser sunn, dyp søvn om natten, er de samme som forringes, eller atrofierer, tidligst og mest alvorlig med alderen.

I årene før disse undersøkelsene hadde både mitt og flere andre forskerteam verden rundt vist hvor uunnværlig den dype søvnen er for å få nye minner til å feste seg og å holde fast på nye opplysninger hos unge voksne. På bakgrunn av den kunnskapen la vi inn en vri i eksperimentet med eldre voksne. Noen timer før de gikk og la seg, lærte alle disse eldre en liste med nye opplysninger (ordsammenhenger), raskt etterfulgt av en prøve for å se hvor mye de husket. Morgenen etter, etter at vi hadde registrert søvnen deres, lot vi dem ta prøven en gang til. Slik kunne vi avgjøre hvor mange minner som var blitt lagret hos den enkelte mens de sov den natten.

De eldre voksne hadde glemt langt flere av opplysningene neste morgen enn de unge voksne – forskjellen var på nesten 50 prosent. De av de eldre voksne som hadde mistet mest dyp søvn, var også de som opplevde den mest fatale glemselen om natten. At både hukommelsen og søvnen blir dårlig i eldre år, er derfor ikke noe sammentreff, men henger nøye sammen. Funnene hjalp oss med å kaste nytt lys over den glemsomheten som er så altfor utbredt blant eldre, og som for eksempel kan arte seg som problemer med å komme på navn eller å huske sykehustimer.

Det er viktig å merke seg at svekkelsen av hjernen hos eldre voksne forklarte 60 prosent av den manglende evnen til å frembringe dyp søvn. Dette var et nyttig funn. Men for meg var den viktigste innsikten oppdagelsen ga oss, at vi ennå ikke hadde greid å gjøre rede for årsaken til 40 prosent av tapet av dyp søvn hos eldre. Vi jobber nå hardt med å finne ut hva det er. Nylig oppdaget vi én faktor – et klebrig og giftig protein ved navn beta-amyloid som bygger seg opp i hjernen, og som er en viktig årsak til alzheimer. Denne oppdagelsen skal vi se nærmere på i de neste kapitlene.

Mer generelt har disse og lignende studier bekreftet at dårlig søvn er en av de mest undervurderte faktorene som bidrar til svekket kognitiv og medisinsk helse hos eldre, blant annet i form av diabetes, depresjon, kroniske smerter, slag, hjerte- og karsykdommer og Alzheimers sykdom.

Det finnes derfor et presserende behov for nye metoder som kan gi eldre tilbake litt av den dype, stødige søvnen. En lovende teknikk vi har jobbet med å utvikle, bruker hjernestimulering, blant annet med kontrollerte elektriske impulser som sendes inn i hjernen om natten. Målet er at dette skal fungere som koret som støtter en vaklende vokalist, og synge elektrisk (stimulere) i takt med de svekkede hjernebølgene hos eldre voksne og dermed forsterke deres egne dype hjernebølger og berge søvnens helse- og hukommelsesfremmende virkninger.

De tidlige resultatene våre ser lovende ut, men det er fremdeles masse arbeid som gjenstår. Hvis funnene gjentas, kan de ytterligere bidra til å avlive den gamle forestillingen som vi nevnte tidligere: at eldre voksne trenger mindre søvn. Denne myten har oppstått på grunn av observasjoner som enkelte forskere har tolket dit hen at åttiåringer rett og slett trenger mindre søvn enn femtiåringer. Resonnementet er som følger: For det første, hvis man frarøver eldre voksne søvn, viser de ikke en like dramatisk svekkelse som unge voksne i oppgaver som måler responstid. Ergo må eldre voksne ha behov for mindre søvn enn unge voksne. For det andre sover eldre voksne mindre enn unge voksne, ergo må eldre voksne simpelthen ha mindre behov for søvn. For det tredje opplever ikke eldre voksne like mye av det som kalles rebound-søvn – at søvnen slår tilbake og overmanner en – som unge voksne etter en søvnløs natt. Konklusjonen er at eldre voksne må ha mindre behov for søvn hvis de ikke henter seg inn med like mye rebound-søvn.

Det finnes imidlertid andre forklaringer. Det er skummelt å måle eldres søvnbehov ved å se på reaksjonstid, i og med at denne allerede er forringet. For å si det brutalt har ikke eldre mulighet til å gjøre det så mye dårligere. Det som iblant kalles en «gulveffekt», gjør det vanskelig å anslå hvor stor virkning søvnmangel egentlig har på eldres reaksjonstid.

For det andre kan man ikke konkludere med at eldre trenger mindre søvn bare fordi de rent faktisk sover mindre, eller fordi søvnen ikke slår like hardt tilbake etter at de har sovet for lite. Det kan like gjerne bety at de fysiologisk sett er ute av stand til å frembringe den søvnen de like fullt trenger. Som et annet eksempel kan man ta bentetthet, som også er lavere hos eldre enn unge voksne. Vi antar ikke at eldre mennesker har behov for svakere knokler bare fordi de har redusert bentetthet. Vi tror heller ikke at eldre voksne har knokler som er svakere bare fordi de ikke får tilbake bentettheten og kommer seg like fort som unge etter en fraktur eller et brudd. Vi forstår tvert imot at knoklene deres, i likhet med hjerneområdene som skaper søvn, svekkes med alderen, og vi erkjenner at denne svekkelsen er årsaken til en rekke helseproblemer. Derfor forsøker vi å utligne svekkelsen i knoklene med kosttilskudd, fysioterapi og medisiner. Jeg mener at vi burde anerkjenne og behandle søvnforstyrrelser hos eldre med like stor aktelse og medfølelse og innse at de faktisk trenger akkurat like mye søvn som andre voksne.

Sist, men ikke minst tyder resultatene av hjernestimuleringsstudiene våre på at eldre voksne faktisk trenger mer søvn enn de selv er i stand til å frembringe på naturlig vis, siden de har utbytte av bedre søvnkvalitet, selv om den er frembrakt ved hjelp av kunstige midler. Hvis eldre mennesker ikke trengte mer søvn, burde de allerede ha fått alt de trengte og ikke ha utbytte av å sove mer (i dette tilfellet på kunstig vis). Men de har faktisk utbytte av at søvnen blir forbedret, eller kanskje rettere sagt gjenopprettet. Eldre voksne, og særlig de som lider av demens, later altså til å ha et uoppfylt søvnbehov som fordrer nye behandlingsmuligheter, et emne vi snart skal komme tilbake til.

