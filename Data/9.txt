# Kapittel 9 Regelmessig psykotisk

?? Kort oppsummering for GPT:
Dette kapittelet handler om drømmesøvn (REM-søvn) – og hvordan den gjør oss til midlertidig psykotiske, hallusinerende, og irrasjonelle – men på en sunn og nødvendig måte.
?? REM-søvn forklart:
* Under REM-søvn blir hjernen aktiv, men kroppen er lammet – så du ikke handler ut drømmene dine.
* Du får visuelle hallusinasjoner, logisk bristende tanker, og en overaktiv emosjonell hjerne. Kort sagt: du er midlertidig psykotisk – men det er bra.
?? Hjernens arbeid om natten:
* REM-søvn hjelper deg med emosjonell regulering – den bearbeider vonde opplevelser og fjerner den emosjonelle "brodden".
* Hjernen kobler gamle minner med nye ideer og løsninger. Derfor er REM-søvn en slags kreativitetsmaskin.
?? Kreativ galskap – med struktur:
* Walker viser hvordan kunstnere, forskere og oppfinnere ofte har hentet inspirasjon fra drømmer.
* Drømmesøvn gir rom for assosiativ tenkning, noe som er viktig for å forstå komplekse sammenhenger og tenke nytt.
?? Drømmer som terapi:
* REM-søvn fungerer som gratis, nattlig psykoterapi.
* Traumatiske minner mister etter hvert sin intense følelse, samtidig som du husker innholdet.
?? Kjernen i budskapet:
«Å sove er som å få en daglig psykologtime, hvor du får grått, ledd og tenkt nytt – uten å betale en krone.»




## REM-søvnens drømmer

Natt til i dag ble du skamløst psykotisk. Det kommer til å skje i natt igjen. Før du avfeier denne diagnosen, må du la meg forklare fem forhold som underbygger den. For det første: Da du drømte nå i natt, begynte du å se ting som ikke var der – du hallusinerte. For det andre trodde du på ting som umulig kunne være sanne – du hadde vrangforestillinger. For det tredje ble du forvirret med hensyn til tid, sted og person – du var desorientert. For det fjerde opplevde du ekstreme humørsvingninger – du ble affektivt labil. For det femte (er det ikke herlig?) våknet du i dag tidlig og glemte det meste, om ikke alt, av denne bisarre drømmeopplevelsen – du ble rammet av hukommelsestap. Hvis du hadde opplevd noen av disse symptomene mens du var våken, ville du ha oppsøkt øyeblikkelig psykologisk hjelp. Men av grunner vi først nå begynner å få klarhet i, er den hjernetilstanden som kalles REM og de mentale opplevelsene den bringer med seg, drømmene, ikke bare normale biologiske og psykologiske prosesser, men også, som vi skal se, livsviktige prosesser.

Det er ikke bare under REM-søvn vi drømmer. Hvis man definerer drømmer romslig som enhver mental aktivitet noen rapporterer om når de våkner, som «Jeg tenkte på regn», drømmer vi faktisk i alle søvnstadier. Hvis jeg vekker deg fra det dypeste stadiet av NREM-søvn, er sannsynligheten mellom 0 og 20 prosent for at du vil fortelle om en eller annen intetsigende tanke som dette. Idet man sovner eller våkner, har de drømmeaktige opplevelsene en tendens til å være visuelle eller basert på bevegelser. Men det de fleste av oss tenker på som drømmer – de hallusinatoriske, motoriske, følelsesladde og bisarre opplevelsene med en innholdsrik handling – oppstår under REM-søvn, og mange søvnforskere innskrenker definisjonen av drømmer i egentlig forstand til bare å omfatte de drømmene man opplever under REM-søvn. Derfor skal dette kapitlet hovedsakelig ta for seg REM-søvn og drømmene som oppstår i denne tilstanden. Vi skal imidlertid også utforske drømmene i de andre søvnstadiene, siden også disse drømmene kan gi viktig innsikt i selve prosessen.





## Hjernen i drømmerus


I 1950- og 1960-årene ga registreringer fra elektroder plassert på skalpen forskerne en viss idé om hva slags hjernebølger som lå bak REM-søvn. Men vi måtte vente helt til hjerneskannerne kom tidlig på 2000-tallet, før vi kunne rekonstruere flotte, tredimensjonale bilder av hjerneaktiviteten under REM-søvn. Det var verdt å vente på.

Ett av flere gjennombrudd var at metoden undergravde Sigmund Freuds postulater og hans uvitenskapelige teori om drømmer som ønskeoppfyllelse, en teori som hadde dominert psykiatrien og psykologien i over et århundre. Freuds teorier hadde noen viktige kvaliteter, og dem skal vi se på senere. Men de hadde også dype og systematiske svakheter som førte til at de ble avvist av den moderne vitenskapen. Det mer kunnskapsbaserte nevrovitenskapelige synet på REM-søvn har siden ført til vitenskapelig etterprøvbare teorier om hvordan vi drømmer (for eksempel logisk/ulogisk, visuelt/ikke-visuelt, emosjonelt/ikke-emosjonelt) og hva vi drømmer om (for eksempel opplevelser vi nylig har hatt i våken tilstand / de novo-opplevelser) og gir oss til og med mulighet til å smake på det som må være det mest fascinerende spørsmålet i søvnforskningen – og kanskje forskningen overhodet: hvorfor vi drømmer, med andre ord hva slags funksjon(er) REM-søvnens drømmer har.

For å få frem hvor stort fremskritt hjerneskannerne førte til i vår forståelse av REM-søvn og drømmer ut over det vi kunne få til med enkle EEG-registreringer, kan vi gå tilbake til analogien med idrettsarenaen fra 3. kapittel. Hvis man henger en mikrofon over arenaen, kan man måle det sammenlagte stemmesurret fra hele folkehavet. Men man får ingen geografiske detaljer. Man kan ikke vite om en bestemt del av folkemengden synger høyt, mens en annen del ved siden av den første er mindre høylytte, eller til og med helt tause.

Det samme fraværet av detaljer har man når man måler hjerneaktivitet ved hjelp av en elektrode plassert på skalpen. Magnettomografi, eller MR, lider imidlertid ikke under den samme geografiske vagheten når man registrerer hjerneaktivitet. En MR-skanner deler så å si arenaen (hjernen) opp i tusenvis av små, adskilte deler, omtrent som de enkelte bildepunktene på en skjerm, før den måler publikums (hjernens) lokale aktivitet i hvert enkelt punkt, adskilt fra andre punkter i andre områder av arenaen. I tillegg kartlegger MR-skannere denne aktiviteten i tre dimensjoner og dekker alle arenaens eller hjernens nivåer – nedre, midtre og øvre.

Ved å plassere mennesker i hjerneskannere har jeg og mange andre forskere kunnet observere de overraskende endringene som finner sted i hjerneaktiviteten når folk går inn i REM-søvn og begynner å drømme. For første gang kunne vi nå se hvordan selv de dypeste strukturene som før hadde ligget skjult, livnet til idet REM-søvnen og drømmene kom i gang.

Under den drømmeløse, dype NREM-søvnen skjer det en generell, men moderat reduksjon i stoffskiftet sammenlignet med det man kan måle hos en som hviler, men er våken. Når vedkommende går over i REM-søvn og begynner å drømme, skjer det imidlertid noe helt annet. Flere deler av hjernen «lyser opp» på MR-bildene idet REM-søvnen fester grepet, noe som viser en skarp økning i den underliggende aktiviteten. Faktisk er det fire hovedområder av hjernen hvor aktiviteten skyter i været når man begynner å drømme i REM-søvn: (1) de visuelle og spatiale områdene bakerst i hjernen, som muliggjør komplekse synsinntrykk, (2) den motoriske hjernebarken, som fremkaller bevegelser, (3) hippocampus og de omkringliggende områdene vi har sett på tidligere, som underbygger den selvbiografiske hukommelsen, og (4) de dype følelsessentrene i hjernen – amygdala og cingulum cortex, et belte med vev som ligger over amygdala og dekker hjernens nedre overflate – som begge bidrar til å skape og behandle følelser. Disse følelsessentrene er faktisk opptil 30 prosent mer aktive under REM-søvn enn når vi er våkne!

Siden REM-søvn forbindes med aktive, bevisste drømmeopplevelser, kunne man kanskje ha gått ut fra at REM-søvnen hadde et tilsvarende livlig mønster med økt hjerneaktivitet. Det som derimot var overraskende, var en markant deaktivering av andre hjerneområder?– særlig?avgrensede områder ytterst til høyre og venstre på den prefrontale hjernebarken. For å finne disse områdene kan du ta hendene og legge dem på hjørnet av forsiden av hodet, omkring fem centimeter over øyekroken (tenk på hvordan tilskuerne plasserer hendene når en spiller bommer på en målsjanse under en ekstraomgang i fotball-VM). Disse områdene viser seg som to isblå fargeklatter på hjerneskanningene, noe som forteller oss at aktiviteten i disse nevrale territoriene er blitt kraftig dempet under den ellers så aktive REM-søvnen.

Som vi så i 7. kapittel, fungerer den prefrontale hjernebarken som hjernens daglige leder. Dette området, og særlig de venstre og høyre sidene, styrer rasjonelle tanker og logiske beslutninger og sender «sjefsavgjørelser» ned til de mer primitive sentrene dypt i hjernen, blant annet de som utløser følelser. Og det er dette lederområdet, som vanligvis opprettholder den kognitive evnen til å tenke ryddige, logiske tanker, som blir midlertidig fortrengt hver gang du går inn i REM-søvnens drømmetilstand.

REM-søvnen kan dermed sies å være en tilstand som kjennetegnes av kraftig aktivering i de delene av hjernen som styrer det visuelle, motoriske og emosjonelle og den selvbiografiske hukommelsen, men nedtoning av aktiviteten i de områdene som styrer rasjonelle tanker. Takket være MR hadde vi omsider fått vår første vitenskapelig funderte fremstilling av hele hjernen slik den fremstår under REM-søvn. Selv om metoden var grov og provisorisk, gikk vi inn i en ny epoke i forståelsen av hva REM-søvn er og hvordan den fungerer, uten å basere oss på idiosynkratiske regler eller utlegninger av gamle drømmeteorier, som Freuds.

Vi kunne fremsette enkle, vitenskapelige hypoteser som kunne falsifiseres eller styrkes. For eksempel kunne vi måle mønsteret i hjerneaktiviteten hos en person som opplevde REM-søvn, for så å vekke vedkommende og få en rapport om drømmene. Men selv uten rapporten kunne vi lese hjerneskanningene og forutsi hva vedkommende hadde drømt om, før vi fikk høre det. Hvis det var minimalt med motorisk aktivitet, men mye visuell og emosjonell aktivitet, skulle det tilsi at drømmen inneholdt få bevegelser, men var fylt med visuelle bilder og scener og inneholdt sterke følelser – og omvendt. Nettopp et slikt eksperiment har vi utført, og det var akkurat det vi fant ut: Vi kunne med sikkerhet forutsi hva slags form en drøm hadde antatt – om den var visuell, motorisk, følelsesladet eller fullkomment irrasjonell og bisarr – før drømmeren selv rapporterte om drømmeopplevelsen til forskningsassistenten.

Selv om det var revolusjonerende nok at vi kunne forutsi drømmenes form (emosjonell, visuell, motorisk, osv.), var det et mer grunnleggende spørsmål som fortsatt sto ubesvart: Kan vi forutsi innholdet i en drøm – kan vi med andre ord forutsi hva et menneske drømmer om (for eksempel en bil, en kvinne, mat), og ikke bare drømmens art (for eksempel visuell)?

I 2013 fant et forskningsteam i Japan under ledelse av dr. Yukiyasu Kamitani ved ATR (Advanced Telecommunications Research Institute International) i Kyoto en sinnrik måte å angripe spørsmålet på. Kort sagt knekket de for første gang koden i en enkeltdrøm, og dermed førte de oss ut i et ubehagelig etisk territorium.

De som deltok i studien, ga sitt samtykke til eksperimentet – en viktig faktor, som vi skal se. Resultatene er fremdeles midlertidige, siden de bare er hentet fra tre forskjellige mennesker. Men de er høyst betydningsfulle. Forskerne konsentrerte seg også om de korte drømmene vi alle ofte har akkurat idet vi sovner, heller enn drømmene vi opplever under REM-søvn, skjønt metoden snart vil bli anvendt på REM-søvn også.

Forskerne plasserte hver av deltagerne i en MR-maskin flere ganger i løpet av en periode på noen dager. Hver gang deltageren sovnet, ventet forskerne en liten stund mens de registrerte hjerneaktiviteten, og så vekket de vedkommende og fikk en rapport. Så lot de deltageren sovne igjen og gjentok prosedyren. Forskerne fortsatte med dette helt til de hadde samlet flere hundre drømmerapporter og bilder av hjerneaktiviteten som hadde akkompagnert drømmen. Et eksempel på en drømmerapport var: «Jeg så en stor bronsestatue … på et lite høydedrag, og nedenfor høyden var det hus, gater og trær.»

Kamitani og teamet hans kokte så alle rapportene ned til de 20 sentrale innholdskategoriene som var vanligst i disse deltagernes drømmer, som bøker, biler, møbler, datamaskiner, menn, kvinner og mat. For å skaffe seg en viss grunnleggende kunnskap om hvordan deltagernes hjerneaktivitet fortonet seg når de så slike bilder i våken tilstand, valgte forskerne ut fotografier som representerte hver av kategoriene (bilder av biler, menn, kvinner, møbler, osv.). Deltagerne ble så lagt i MR-maskinen igjen, der de fikk se disse bildene mens de var våkne og forskerne målte hjerneaktiviteten deres igjen. Så, med disse mønstrene fra hjerneaktiviteten i våken tilstand som en slags fasit, begynte Kamitani å se etter sammenfall med mønstre i den sovende hjernens bølgehav. Det kan minne litt om hvordan man bruker DNA på et åsted: Kriminalteknikerne skaffer en prøve av offerets DNA som en mal, og så begynner de å lete etter et identisk mønster i mylderet av prøver.

Forskerne klarte med vesentlig presisjon, bare ved hjelp av MR-bildene og helt uten å se på drømmerapportene, å forutsi innholdet i deltagernes drømmer på et gitt tidspunkt. Ved å se på malene fra MR-undersøkelsene kunne de avgjøre om deltagerne drømte om en?mann eller en kvinne, en hund eller en seng, blomster eller en kniv. De drev i praksis med tankelesning, eller kanskje snarere drømmelesning. Forskerne hadde forvandlet MR-maskinen til en svært kostbar versjon av de flotte håndlagde drømmefangerne som enkelte amerikanske urfolk henger over sengen i håp om å gripe drømmene – og de hadde lyktes.

Metoden er langt fra perfekt. Foreløpig kan den ikke brukes til å fastslå hvilken mann, kvinne eller bil drømmeren ser. I en drøm jeg selv hadde nylig, gjorde for eksempel en Aston Martin DB4 en skamløs opptreden, men ingen kunne ha lest noe så presist ut av MR-bildene hvis jeg hadde vært med i eksperimentet. Man ville ha sett at jeg drømte om en eller annen bil og ikke for eksempel en datamaskin eller et møbel, men ikke hva slags bil. Uansett er det et forbløffende fremskritt som bare kommer til å fortsette å utvikle seg helt til forskerne kan dekode og visualisere drømmer tydelig. Vi kan nå begynne å finne ut mer om hvordan drømmene er satt sammen, og den kunnskapen kan være til hjelp mot psykiske sykdommer som gir dypt problematiske drømmer, for eksempel traumatiske mareritt hos pasienter med posttraumatisk stresslidelse.

Som menneske, mer enn som forsker, må jeg tilstå at jeg synes det er noe litt ubehagelig ved denne tanken. En gang var drømmene våre egne. Vi fikk selv bestemme om vi skulle dele dem med andre, og hvilke deler av dem vi i så fall skulle ta med, og hvilke vi skulle holde for oss selv. Deltagerne i disse studiene gir alltid sitt samtykke. Men kommer metoden en dag til å bevege seg ut av forskningen og inn på filosofiens og etikkens område? Det kan komme dit hen i en ikke altfor fjern fremtid at vi blir i stand til presist å «lese av» og dermed ta eierskap til en prosess som de færreste kan styre med viljen - drømmene.[1] Når dette omsider skjer, som det ganske sikkert kommer til å gjøre, skal vi da holde mennesker ansvarlig for hva de drømmer? Er det riktig å stille seg til doms over det andre drømmer, når de ikke skaper drømmen bevisst? Og hvis de ikke gjør det, hvem er det da som gjør det? Det er et forvirrende og ubehagelig spørsmål å bli stilt overfor.





## Drømmenes betydning og innhold


MR-studiene ga forskerne bedre forståelse av drømmenes natur og gjorde det mulig å tyde drømmene på et grunnleggende nivå. Resultatene fra disse hjerneskanningseksperimentene har også ført til en teori om et av menneskehetens eldste spørsmål, og i hvert fall et av de eldste spørsmålene som er blitt stilt om søvn: Hvor kommer drømmene fra?

Før den nye drømmevitenskapen, og før Freuds usystematiske behandling av emnet, kom drømmer fra alle mulige kilder. De gamle egypterne trodde drømmene ble sendt ned fra gudene i himmelen. Grekerne hadde en lignende oppfatning og så på drømmer som gudebesøk som bød på guddommelig kunnskap. Imidlertid var Aristoteles i dette henseende et unntak det er verdt å nevne. Tre av de syv emnene han tar for seg i sin Parva naturalia (Korte skrifter om naturen), tar for seg slumretilstanden: De somno et vigilia (Om søvn og våkenhet), De insomniis (Om drømmer) og De divinatione per somnum (Om spådom gjennom søvn). Forstandig som alltid avviser Aristoteles tanken om at drømmene er sendt fra himmelen, og argumenterer isteden sterkt for den selvopplevde overbevisningen om at drømmene har sitt opphav i nylige erfaringer i den våkne verden.

Men det var faktisk Freud som, slik jeg ser det, ga det mest betydningsfulle vitenskapelige bidraget til drømmeforskningen, et bidrag jeg ikke synes den moderne nevrovitenskapen gir ham nok anseelse for. I den epokegjørende boken Drømmetydning (1899) plasserte Freud drømmene utvetydig i hjernen (eller sinnet, da man kan hevde at det ikke er noen ontologisk forskjell mellom de to) hos den enkelte. Dette virker kanskje opplagt nå, for ikke å si ubetydelig, men på den tiden var det slett ikke det, særlig med tanke på den fortiden vi har vært inne på. Freud hadde egenhendig slitt drømmene ut av hendene på de himmelske vesenene og fra den anatomisk uklare lokaliseringen i sjelen. Dermed hadde Freud plassert drømmene trygt innenfor det som skulle bli nevrovitenskapens domene – med andre ord på hjernens faste grunn. Teorien hans om at drømmene kommer fra hjernen, var riktig og briljant, da den innebar at man ikke kunne finne svarene på noen annen måte enn ved hjelp av systematisk undersøkelse av hjernen. Vi må takke Freud for dette paradigmeskiftet i tenkningen.

Ikke desto mindre hadde Freud 50 prosent rett og tok 100 prosent feil. Herfra gikk det fort nedover, og teorien sank ned i en hengemyr av påstander som ikke kunne etterprøves. Kort sagt mente Freud at drømmene kom fra ubevisste ønsker som ikke var blitt oppfylt. Ifølge denne teorien var de undertrykte begjærene, som han kalte «latent innhold», så sjokkerende og fulle av kraft at de ville ha vekket drømmeren dersom de hadde vist seg utilslørt i drømmene. Freud trodde det fantes en sensurinstans eller et filter i sinnet som skulle beskytte drømmeren og søvnen. Undertrykte ønsker skulle gå gjennom sensurinstansen og komme ut i forkledning i den andre enden. De kamuflerte ønskene og begjærene, som Freud omtalte som «manifest innhold», skulle derfor være umulige å kjenne igjen for drømmeren, slik at det ikke var noen fare for at den sovende skulle bli rykket ut av søvnen.

Freud trodde han forsto hvordan sensurinstansen fungerte, og at han derfor kunne dekode den forkledde drømmen (det manifeste innholdet) og nøste seg bakover for å blottlegge den sanne betydningen (det latente innholdet), omtrent som med krypterte e-poster der budskapet er skjult ved hjelp av en kode. Har man ikke krypteringsnøkkelen, kan man ikke lese innholdet i e-posten. Freud mente at han hadde oppdaget krypteringsnøkkelen til alles drømmer, og mot betaling tilbød han seg å skrelle bort denne forkledningen og avsløre drømmenes opprinnelige budskap for mange av sine velstående pasienter i Wien.

Problemet var imidlertid at man ikke kunne komme med klare forutsigelser på bakgrunn av Freuds teori. Forskere kunne ikke utforme et eksperiment for å teste teoriens grunnsetninger og dermed bidra til å underbygge eller avkrefte den. Dette var Freuds genistrek, men også hans undergang. Vitenskapen kunne aldri bevise at han tok feil, noe som er grunnen til at Freud kaster en lang skygge over drømmeforskningen den dag i dag. Men likeledes kan vi aldri bevise at teorien stemmer. Vitenskapen går alltid bort fra slike teorier som ikke kan påvises å være sanne eller usanne, og det var nettopp det som skjedde med Freud og den psykoanalytiske praksisen hans.

Som et konkret eksempel kan vi se på den vitenskapelige metoden karbondatering, som man bruker til å avgjøre hvor gammel en organisk gjenstand er, for eksempel et fossil. For å sjekke at metoden fungerer, må forskerne undersøke det samme fossilet med flere karbondateringsapparater som opererer i henhold til de samme prinsippene. Hvis metoden er vitenskapelig holdbar, skal apparatene uavhengig av hverandre komme frem til at fossilet er like gammelt. Hvis de ikke gjør det, må det være noe feil med metoden, da den gir upresise data som ikke kan gjenskapes.

Ved hjelp av denne prosessen har man vist at karbondatering er en gyldig metode. Det samme kan man ikke si om Freuds psykoanalytiske metode for drømmetydning. Forskere har latt forskjellige freudianske psykoanalytikere tolke den samme drømmen hos den samme personen. Hvis metoden var vitenskapelig pålitelig, med tydelige, strukturerte regler og målestokker som terapeutene kunne bruke, skulle de ha kommet frem til den samme tolkningen av drømmen – eller i det minste burde det finnes en viss likhet i meningen de trakk ut av den. Isteden ga alle psykoanalytikerne forbløffende ulike tolkninger av denne samme drømmen, uten noen statistisk signifikant likhet seg imellom. Det var ingen konsistens. Man kan ikke kvalitetsstemple freudiansk psykoanalyse.

En kynisk kritisk innvending man kan rette mot Freuds psykoanalytiske metode, er derfor at den lider av «det allmennes syke». Omtrent som i horoskoper kan tolkningene gjøres så allmenne at de later til å gi en forklaring som passer til alt og hva som helst. For eksempel: Før jeg kommer inn på kritikken mot Freuds teorier når jeg foreleser på universitetet, gjør jeg ofte som følger med studentene som en (muligens slem) demonstrasjon. Jeg begynner med å spørre om noen i auditoriet er villig til å fortelle om en drøm som jeg så skal tolke uten vederlag, på stedet. En håndfull studenter rekker opp hånden. Jeg peker på en av dem og spør hva vedkommende heter – la oss si at han heter Kyle denne gangen. Jeg ber Kyle gjenfortelle drømmen. Han sier:





Jeg løp over en underjordisk parkeringsplass og prøvde å finne bilen min. Jeg vet ikke hvorfor jeg løp, men jeg hadde følelsen av at jeg virkelig trengte bilen. Jeg fant bilen, men, hm, det var ikke egentlig den bilen jeg har, men i drømmen mente jeg at det var bilen min. Jeg prøvde å starte bilen, men det skjedde aldri noe selv om jeg vred om nøkkelen flere ganger. Så gikk alarmen på telefonen min, og jeg våknet.





Nå ser jeg intenst og megetsigende på Kyle, etter at jeg har stått og nikket mens han har fortalt. Jeg gjør et lite opphold før jeg sier: «Jeg vet nøyaktig hva drømmen din handler om, Kyle.» Forbløffet venter han (og resten av salen) på svaret som om tiden har stanset. Etter en lang kunstpause sier jeg med stor selvsikkerhet: «Drømmen din handler om tid, nærmere bestemt om at du ikke har tid til å gjøre alt du virkelig har lyst til i livet.» Et blaff av gjenkjennelse, nærmest lettelse, glir over ansiktet på Kyle, og resten av klassen virker like overbevist.

Så sier jeg det som det er. «Kyle, det er noe jeg må tilstå. Uansett hva folk sier at de har drømt, bruker jeg alltid det samme svaret, og det ser alltid ut til å passe.» Heldigvis er Kyle med på leken og tar det hele med et smil der han ler sammen med resten av klassen. Jeg sier unnskyld igjen. Det viktige med denne øvelsen er imidlertid at den viser hvor farlig det er med allmenne fortolkninger som føles veldig personlige og tilpasset den enkelte, men som allikevel ikke har noen vitenskapelig presisjon.

Siden alt dette kan virke ganske nedlatende, vil jeg gjøre det helt klart at jeg ikke på noen måte mener at man kaster bort tiden ved å tenke over sine egne drømmer eller gjenfortelle dem for andre mennesker. Tvert imot kan det være svært nyttig, siden drømmer faktisk har en funksjon, som vi skal lese om i neste kapittel. Å føre dagbok over sine egne våkne tanker, følelser og bekymringer har faktisk en dokumentert gunstig virkning på helsen, og det samme ser ut til å være tilfellet for drømmene. Et meningsfullt og psykologisk sunt liv er et liv som blir gransket, som Sokrates så ofte sa. Like fullt er den psykoanalytiske metoden som bygger på Freuds teorier, uvitenskapelig og har ingen reproduserbar, pålitelig eller systematisk evne til å dekode drømmer. Dette er noe folk bør være oppmerksom på.

Sannheten er at Freud var klar over denne begrensningen. Han var profetisk forutseende nok til å skjønne at det vitenskapelige oppgjørets time en dag ville komme. Han oppsummerer selv denne holdningen når han diskuterer drømmenes opprinnelse i Drømmetydning, der han skriver: «Selv der hvor man under forskningen finner at det psykiske er den primære årsak til et fenomen, vil man nok – ved å trenge dypere inn i fenomenet – én dag finne fortsettelsen av veien helt frem til den organiske begrunnelse av det sjelelige.» Han skjønte at en organisk forklaring (i hjernen) til syvende og sist kom til å avsløre sannheten om drømmene – en sannhet som manglet i hans egen teori.

Faktisk hadde Freud, fire år før han sank ned i en uvitenskapelig psykoanalytisk drømmeteori i 1895, først forsøkt å bygge en vitenskapelig basert nevrobiologisk forklaring av sinnet i et verk med tittelen Psykologi for nevrologer. Der finner man vakre tegninger av nervebaner med synapser som Freud kartla i et forsøk på å forstå hvordan sinnet fungerte i våken og sovende tilstand. Dessverre var nevrologien en svært ung vitenskap på denne tiden. Vitenskapen var rett og slett ikke moden for å plukke drømmene fra hverandre, og dermed var det ikke til å unngå at det kom uvitenskapelige postulater som dem Freud fremsatte. Vi kan ikke klandre ham for det, men det må heller ikke få oss til å godta en uvitenskapelig forklaring av drømmene.

Metoder som tar i bruk hjerneskanning, har gitt oss de første anelsene om denne organiske sannheten om drømmenes opphav. Siden deler av hjernen som styrer den selvbiografiske hukommelsen, blant annet hippocampus, er så aktive under REM-søvn, kan vi forvente at drømmene inneholder elementer fra den drømmendes nylige opplevelser, og at dette kanskje også kan gi oss et vink om drømmenes betydning, gitt at de da betyr noe – noe Freud elegant omtalte som dagsrest. Det var en tydelig avgrenset, etterprøvbar forutsigelse som min gamle venn og kollega Robert Stickgold ved Harvard University elegant påviste å være riv ruskende gal … med et viktig forbehold.

Stickgold utformet et eksperiment for å avgjøre i hvilken grad drømmene er en presis gjentagelse av erfaringer vi nylig har gjort oss i det våkne liv. I to uker i strekk fikk han 29 friske unge voksne til å føre en detaljert dagbok over alt de foretok seg om dagen, alt de var med på (å gå på jobb, møte bestemte venner, hva de spiste, idretter de utøvde, og så videre) og ting som opptok dem følelsesmessig. I tillegg fikk han dem til å føre en drømmedagbok der de skrev ned alle drømmer de husket å ha hatt når de våknet om morgenen. Så fikk han eksterne bedømmere til systematisk å sammenligne rapportene om deltagernes gjøren og laden i det våkne liv med drømmerapportene, med særlig henblikk på graden av likhet i tydelig avgrensede elementer som steder, handlinger, gjenstander, personer, motiver og følelser.

Av de til sammen 299 drømmerapportene Stickgold innhentet fra disse menneskene i løpet av de fjorten dagene, ble det funnet klare gjentagelser av hendelser fra det våkne liv – dagsrester – i bare 1 til 2 prosent. Drømmene er altså ikke noen uavkortet reprise av det våkne livet. Vi spoler ikke bare tilbake et opptak av dagens hendelser og gjenopplever dem om natten på hjernebarkens kinolerret. Hvis det finnes noe slikt som «dagsrester», er det bare noen få dråper av det i de ellers tørre drømmene våre.

Imidlertid fant Stickgold et tydelig og forutsigbart signal fra den forutgående dagen inne blant all støyen i de nattlige drømmerapportene. Mellom 35 og 55 prosent av de følelsesmessige anliggendene og bekymringene deltagerne opplevde om dagen, kom kraftig og utvetydig tilbake i drømmene de hadde om natten. Fellesnevnerne var like tydelige for deltagerne selv, som var like sikre i sine vurderinger når de ble bedt om å sammenligne drømmerapportene med dagrapportene.

Hvis det finnes en rød handlingstråd som løper gjennom det våkne livet og inn i drømmene, så er det hvilke følelser som opptar oss. Stikk i strid med Freuds antagelser hadde Stickgold vist at det ikke finnes noen sensurinstans, noe slør eller noen forkledning. Drømmenes opphav er gjennomskuelig – åpenlyst nok til at hvem som helst kan fastsette og gjenkjenne dem uten å trenge noen tolk.





## Har drømmene noen funksjon?


Ved hjelp av en kombinasjon av målinger av hjerneaktivitet og omhyggelige eksperimentelle undersøkelser har vi omsider begynt å danne oss en vitenskapelig forståelse av menneskenes drømmer: formen, innholdet og røttene i det våkne liv. Imidlertid er det noe som mangler her. Ingen av studiene jeg har beskrevet så langt, beviser at drømmene har noen funksjon. REM-søvnen, som de fleste drømmene oppstår under, har så avgjort mange funksjoner, som vi allerede har sett og skal se mer på. Men utretter drømmene i seg selv, adskilt fra REM-søvnen, noe vi har nytte av? Ja, det viser faktisk forskningen at de har.

