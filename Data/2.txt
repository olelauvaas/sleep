# Kapittel 2 Koffein, jetlag og melatonin

Dette kapittelet handler om hvordan døgnrytmen og søvntrykk styrer når vi blir trøtte, og hva som kan forstyrre dem. Matthew Walker forklarer at søvn styres av to krefter:
1. Søvntrykk – bygges opp jo lenger du er våken (styrt av stoffet adenosin).
2. Døgnrytme – kroppens indre klokke som styrer når du føler deg våken eller søvnig (styrt av melatonin).
?? Koffein blokkerer adenosin, så du føler deg våken – men søvntrykket er fortsatt der i bakgrunnen. Det er grunnen til at du kan føle deg “kjempevåken” etter kaffe, men krasje senere.
?? Jetlag og skiftarbeid forstyrrer døgnrytmen og gjør at kroppen og hjernen er “ute av synk”. Det kan ta dager før systemet justerer seg.
?? Melatonin er kroppens søvnsignal, ikke en sovepille. Det forteller kroppen når det er kveld, men gjør deg ikke trøtt i seg selv.
Kort sagt: Styr unna kaffe sent, ta jetlag på alvor, og ikke tro at melatonin er en quick fix. Søvnsystemet ditt er finjustert – ikke tull med det.


## Å miste og å vinne herredømmet over døgnrytmen

Hvordan vet kroppen din når det er på tide å sove? Hvorfor får du jetlag når du reiser til en annen tidssone? Hvordan overvinner du jetlag? Hvorfor gjør tilvenningen at du får enda mer jetlag når du drar hjem igjen? Hvorfor bruker enkelte melatonin til å bekjempe disse problemene? Hvorfor (og hvordan) blir man våken av en kopp kaffe? Og kanskje viktigst av alt: Hvordan kan man vite om man sover nok?

Det er to hovedfaktorer som avgjør når man har lyst til å sove, og når man har lyst til å være våken. Mens du leser dette, øver begge kraftig innflytelse over kroppen og hjernen din. Den første faktoren er et signal som blir sendt fra din indre døgnklokke dypt inne i hjernen. Denne klokken skaper en rytmisk veksling mellom natt og dag som gjør at du føler deg trett eller opplagt til bestemte tider på døgnet. Den andre faktoren er et stoff som hoper seg opp i hjernen og skaper «søvntrykk». Jo lenger man er våken, desto mer bygger det kjemiske søvntrykket seg opp, og desto mer søvnig blir man. Det er balansen mellom disse to faktorene som avgjør hvor våken og oppmerksom du er om dagen, når du kjenner deg trett og klar for sengen om kvelden, og, delvis, hvor godt du sover.





## Har du rytme i kroppen?


Sentral for mange av spørsmålene i det første avsnittet er den sterke påvirkningskraften fra døgnrytmen, også kjent som cirkadian rytme. Alle genererer en cirkadian rytme (av circa, «omkring», og diam, «dag»). Faktisk har alle vesener på kloden som lever i mer enn noen få dager, denne naturlige vekslingen. Den indre klokken i hjernen din sender signaler om døgnrytmen til alle andre deler av hjernen og alle organer i kroppen.

Den ett døgn lange syklusen gjør det lettere å avgjøre når du vil være våken, og når du vil sove. Men den styrer andre rytmiske mønstre også, blant annet når du helst spiser og drikker, humøret og følelsene dine, hvor mye urin du produserer,[1] hvor høyt hvilestoffskiftet er, og frigjøring av et antall hormoner. Det er ingen tilfeldighet at sannsynligheten for å sette ny olympisk rekord har en klar forbindelse til tiden på døgnet og er størst ved døgnrytmens toppunkt tidlig på ettermiddagen. Også tidspunktene da mennesker blir født og dør, følger den døgnrytmen, på grunn av markante svingninger i livsviktige prosesser i stoffskiftet, hjerte- og karsystemet, kroppstemperaturen og hormonsystemet.

Lenge før vi oppdaget denne biologiske taktstokken, utførte noen et sinnrikt eksperiment som utrettet noe virkelig oppsiktsvekkende: Det stoppet tiden – i hvert fall for en plante. Dette skjedde i 1729, da den franske geofysikeren Jean-Jaques d’Ortous de Mairan oppdaget det første tegnet på at planter har sin egen indre klokke.

De Mairan studerte bladets bevegelser hos en plante med heliotropisme, det vil si at plantens blader eller blomster følger solens bane over himmelen gjennom dagen. De Mairan var særlig interessert i en bestemt plante, Mimosa pudica[2]. Bladene på denne planten følger ikke bare solens gang over himmelen om dagen; om natten faller de sammen, nesten som om de visner. Så, når en ny dag gryr, spretter bladene opp igjen som en paraply, like friske som før. Denne adferden gjentar seg hver eneste dag og kveld. Den berømte evolusjonsbiologen Charles Darwin kalte dem «sovende blader».

Før de Mairans eksperiment var det mange som trodde at tidspunktet når planten spredde og trakk sammen bladene, bare ble bestemt av soloppgang og solnedgang. Det var en logisk antagelse: Dagslys fikk bladene til å åpne seg (også når det var overskyet), mens mørket var et signal til bladene om at de skulle kaste inn håndkleet, stenge for dagen og folde seg sammen. De Mairan knuste denne antagelsen. Først tok han planten og satte den ut der den var utsatt for dagens og nattens lys- og mørkesignaler. Som forventet åpnet bladene seg i dagslys og trakk seg sammen når det ble mørkt om natten.

Så kom det geniale grepet. De Mairan satte planten i en lukket kasse det neste døgnet, slik at den ble stående i totalt mørke både om natten og om dagen. I løpet av dette mørke døgnet tittet han fra tid til annen på planten i kontrollert mørke og observerte hvilken tilstand bladene befant seg i. Selv om den ikke ble utsatt for påvirkning fra dagslys, oppførte planten seg som om den sto midt i solsteken; bladene var stolt brettet ut. Deretter klappet bladene pliktskyldigst sammen ved dagens slutt, uten signalet fra solen som gikk ned, og de holdt seg sammenslått hele natten.

Det var en revolusjonerende oppdagelse: De Mairan hadde vist at en levende organisme holdt rede på tiden på egen hånd og slett ikke var noen slave av solens rytmiske ordrer. Et eller annet sted inne i planten fantes det noe som skapte en rytme på 24 timer, og som kunne holde tiden uten ytre påvirkning fra for eksempel sollys. Planten hadde ikke bare døgnrytme, den hadde en «endogen», selvgenerert, rytme. Det er ikke ulikt den rytmiske bankingen i hjertet. Forskjellen er bare at hjerterytmen er langt raskere, vanligvis med omkring ett slag i sekundet, enn den cirkadiane rytmens døgnlange periode.

Overraskende nok skulle det ta ytterligere to hundre år før noen beviste at mennesker har en tilsvarende indre døgnrytme. Dette eksperimentet tilførte imidlertid noe uventet til forståelsen av vår indre klokke. Det skjedde i 1938, da professor Nathaniel Kleitman ved University of Chicago, sammen med forskningsassistenten Bruce Richardson, skulle gjennomføre en enda mer radikal vitenskapelig studie. Det krevde et engasjement som man godt kan si savner sidestykke den dag i dag.

Kleitman og Richardson skulle bruke seg selv som forsøkskaniner. De pakket mat og vann nok til seks uker, samt to demonterte, høye sykehussenger, og dro til Mammoth Cave i Kentucky, en av klodens dypeste huler – så dyp at det ikke finnes det minste spor av målbart sollys i de innerste avkrokene. Det var fra dette mørket Kleitman og Richardson skulle kaste lys over et slående vitenskapelig funn, nemlig at den biologiske rytmen vår varer i cirka et døgn (cirkadian) og ikke nøyaktig et døgn.

I tillegg til mat og vann tok de to mennene med seg en hel bråte med måleinstrumenter for å sjekke kroppstemperaturen sin så vel som søvnrytmen. Målesenteret var selve hjertet i det underjordiske hjemmet deres og omga sengene på begge sider. De høye sengene sto med bena i vannbøtter for å hindre de utallige små (og ikke fullt så små) krypene som lurte i hulens dyp, i å kravle opp i sengen til dem.

Spørsmålet Kleitman og Richardson ville komme til bunns i med eksperimentet, var enkelt: Ville den biologiske rytmen som bestemte søvn og våkenhet, samt kroppstemperaturen, bli fullstendig uregelmessig når de ble avskåret fra den naturlige vekslingen mellom lys og mørke, eller ville den forbli den samme som den var der ute, utsatt for dagslysets rytme? Til sammen holdt de ut i 32 døgn i stummende mørke. Ikke bare fikk de anlagt hvert sitt imponerende skjegg, de gjorde også to banebrytende oppdagelser. Den første var at mennesker, i likhet med de Mairans heliotropiske planter, frembrakte sin egen endogene døgnrytme i fravær av ytre påvirkning fra sollys. Med andre ord begynte hverken Kleitman eller Richardson å sove i vilkårlige rykk og napp, men anla et forutsigbart og gjentagende mønster av langvarig våkenhet (rundt femten timer) kombinert med en samlet søvnperiode på rundt ni timer.

Det andre uventede – og mer dyptgripende – resultatet var at den forutsigbare våke- og søvnsyklusen ikke varte i nøyaktig 24 timer, men konsekvent og uomgjengelig i mer enn 24 timer. Richardson, som var i tyveårene, utviklet en søvnsyklus på mellom 26 og 28 timer. Kleitman, som var i førtiårene, anla en rytme som lå nærmere, men allikevel var lengre enn 24 timer. Når de ble fjernet fra dagslysets påvirkning, varte altså ikke den indre døgnrytmen hver av dem genererte, i et døgn, men litt over et døgn. Som et armbåndsur som går for sakte, begynte Kleitman og Richardson på grunn av den lengre, indre tidsmålingen å legge til mer tid for hver (virkelige) dag som gikk i verden utenfor.

Siden vår iboende biologiske rytme ikke varer i nøyaktig et døgn, men sånn omtrent så lenge, trengte man et nytt begrep: den cirkadiane rytmen, som var cirka et døgn lang, men ikke eksakt.[3] I løpet av de drøyt sytti årene som er gått siden Kleitmans og Richardsons nybrottsarbeid, har vi funnet ut at gjennomsnittsvarigheten for voksne menneskers endogene cirkadiane klokke er omkring 24 timer og 15 minutter. Det er ikke så langt unna jordrotasjonens 24 timer, men det er heller ikke en presisjon en sveitsisk urmaker med selvrespekten i behold ville ha avfunnet seg med.

Heldigvis bor de færreste av oss i Mammoth Cave eller i konstant mørke. Vi opplever regelmessig lys fra solen, som redder oss fra den upresise og for langsomme indre cirkadiane klokken. Sollyset fungerer som et par fingre som vrir om knotten for å stille tiden på et unøyaktig armbåndsur. Sollyset justerer metodisk den unøyaktige indre klokken hver dag og stiller oss inn på et nøyaktig, ikke omtrentlig, 24 timer langt døgn.[4]

Det er ingen tilfeldighet at hjernen bruker nettopp dagslys til å stille klokken. Dagslys er det mest pålitelige sykliske signalet vi har i omgivelsene. Helt siden kloden ble til, og hver eneste dag deretter, har solen uten unntak stått opp om morgenen og gått ned om kvelden. Faktisk har de fleste arter mest sannsynlig anlagt en døgnrytme nettopp for å synkronisere seg selv og aktivitetene sine, både indre (f.eks. temperatur) og ytre (f.eks. næringsinntak), med jordens døgnvisse rotasjon, som medfører en regelmessig veksling mellom lys (når solen er oppe) og mørke (når solen er nede).

Men dagslys er ikke det eneste signalet hjernen kan ta til seg for å stille den biologiske klokken, selv om det er det viktigste og beste signalet når det er til stede. Hjernen kan også bruke andre ytre signaler, som mat, mosjon, temperatursvingninger, ja til og med regelmessig sosialt samvær, så lenge disse gjentas i et forutsigbart mønster. Alt dette kan stille den biologiske klokken slik at den får en rytme på nøyaktig ett døgn. Dette er grunnen til at mennesker med visse former for blindhet ikke fullstendig mister døgnrytmen. Selv om blindheten avskjærer dem fra lyssignaler, er det andre fenomener som stiller klokken deres. Ethvert signal hjernen bruker til å stille klokken, kalles en zeitgeber, som på tysk betyr «tidsgiver». Så selv om lyset er den mest pålitelige og dermed den viktigste zeitgeberen, finnes det mange andre faktorer som kan fungere i tillegg til eller istedenfor dagslys.

Døgnklokken som sitter midt i hjernen, kalles nucleus suprachiasmaticus (NU-kle-us su-pra-ki-as-MA-ti-kus). Som det meste av anatomisk språk er navnet opplysende, selv om det ikke er lett å uttale: supra, «over», og chiasma, «kryssingspunkt». Det som krysses, er synsnervene fra øyeeplene. Nervene møtes midt i hjernen for så å skifte side. Det er en god grunn til at nucleus suprachiasmaticus ligger like over stedet hvor de krysser hverandre: Den tar «stikkprøver» av lyssignalene som blir sendt fra øynene via synsnerven for visuell behandling i den bakre hjernen. Nucleus suprachiasmaticus bruker denne pålitelige informasjonen om lysnivået til å stille den indre klokken inn på en presis 24 timer lang syklus.

Når jeg forteller at nucleus suprachiasmaticus består av 20 000 hjerneceller, eller nevroner, går du kanskje ut fra at den er enorm og legger beslag på en stor del av plassen inne i kraniet, men sannheten er at den er knøttliten. Hjernen består av om lag 100 milliarder nevroner, slik at nucleus suprachiasmaticus er ørliten i forhold til den totale hjernemassen. Men selv om den er liten, øver nucleus suprachiasmaticus en innflytelse på resten av hjernen og kroppen som er alt annet enn beskjeden. Den vesle klokken er selve dirigenten som styrer livets biologisk-rytmiske symfoni – hos deg og alle andre levende arter. Nucleus suprachiasmaticus styrer svært mange typer adferd, herunder det vi skal konsentrere oss om i dette kapitlet: når du ønsker å sove og være våken.

For dagaktive arter som mennesket setter den cirkadiane rytmen i gang mange mekanismer i hjernen og kroppen for å holde deg våken og oppvakt i døgnets lyse timer. Disse prosessene blir så justert ned om natten slik at du blir mindre årvåken. I figur 1 ser vi et eksempel på en slik cirkadian rytme – kroppstemperaturen. Den viser gjennomsnittlig indre (til og med rektal) kroppstemperatur hos en gruppe voksne mennesker. Fra klokken 12.00 ytterst til venstre begynner kroppstemperaturen å stige før den når toppunktet sent på ettermiddagen. Så skifter retningen. Temperaturen begynner å synke igjen og faller under nivået fra klokken 12.00 etter hvert som det nærmer seg sengetid.





Den biologiske cirkadiane rytmen koordinerer en senkning i kroppstemperatur når du nærmer deg tiden du vanligvis legger deg, og når bunnpunktet, nadir, rundt to timer etter at du har sovnet. Denne rytmen er imidlertid ikke avhengig av at du faktisk sover. Skulle du holde deg våken hele natten, ville kroppstemperaturen allikevel følge det samme mønsteret. Selv om temperatursenkningen bidrar til å gjøre det lettere å sovne, vil temperaturen fortsette å stige og synke i løpet av døgnet uansett om du sover eller ikke. Dette er en klassisk demonstrasjon av en forprogrammert cirkadian rytme som blir gjentatt gang på gang uten avvik, som en metronom. Temperaturen er bare én av mange 24 timer lange rytmer som nucleus suprachiasmaticus styrer. Våkenhet og søvn er en annen. Våkenhet og søvn styres altså av den cirkadiane rytmen – ikke omvendt. Dette innebærer at den cirkadiane rytmen turer i vei opp og ned uavhengig av om du har sovet eller ikke. I denne forstand er døgnrytmen urokkelig. Men ser man på forskjellige mennesker, ser man at den cirkadiane tiden ikke er den samme for alle.





## Min rytme er ikke din rytme


Selv om alle mennesker følger en ufravikelig døgnrytme, er det slående hvor forskjellige topp- og bunnpunktene er fra person til person. For noen kommer den mest våkne tiden tidlig på dagen og den søvnige perioden tidlig på kvelden. Disse er «A-mennesker» og utgjør cirka 40 prosent av befolkningen. De våkner helst rundt soloppgang, de trives med det og fungerer best på denne tiden av døgnet. Andre er «B-mennesker» og utgjør rundt 30 prosent av befolkningen. De foretrekker fra naturens side å legge seg sent, og våkner tilsvarende sent neste morgen, eller kanskje til og med på ettermiddagen. De resterende 30 prosentene er en mellomting mellom A- og B-mennesker, med en viss helning mot B-mønsteret, som meg selv.

Du har kanskje hørt disse to gruppene omtalt som «morgenfugler» og «nattugler». I motsetning til morgenfuglene er nattuglene ofte ute av stand til å sovne tidlig på kvelden, uansett hvor mye de anstrenger seg. Først et stykke ut på natten klarer nattuglene å døse av. Siden de sovner så sent, misliker nattugler naturlig nok sterkt å våkne tidlig. De klarer ikke å fungere godt på den tiden av døgnet, blant annet fordi hjernen deres fortsetter å befinne seg i en slags søvnlignende tilstand hele morgenen, selv om de er «våkne». Dette gjelder særlig et område av hjernen som kalles fremre pannelapp eller den prefrontale hjernebarken. Dette ligger over øynene, og man kan tenke på det som hjernens hovedkontor. Den fremre pannelappen kontrollerer høyere tanker og logisk resonnering og bidrar til å holde følelsene våre i sjakk. Når en nattugle tvinges til å våkne for tidlig, forblir den fremre pannelappen i avslått tilstand, den er så å si frakoblet. Som en kald motor tidlig om morgenen bruker den lang tid på å komme opp i driftstemperatur, og før det fungerer den ikke effektivt.

Det er i stor grad genene som bestemmer om voksne mennesker hører hjemme blant A- eller B-menneskene, eller hvilken kronotype de har. Er man selv B-menneske, er det stor sannsynlighet for at en av eller begge foreldrene er B-mennesker. Dessverre behandler samfunnet B-mennesker dårlig på to måter. For det første blir de stemplet som dovne på grunn av tilbøyeligheten til å stå opp senere på dagen, som i sin tur skyldes at de ikke sovner før et stykke ut på natten. Andre (vanligvis A-mennesker) irettesetter B-mennesker ut fra en feilaktig antagelse om at denne tilbøyeligheten er et valg, og at de enkelt kunne ha stått opp tidligere om de ikke var så giddeløse. Men B-mennesker har ikke valgt å være B-mennesker. Et uavvendelig program bestemt av DNA-et deres tvinger dem til å følge en forsinket timeplan. Det er ikke en bevisst forseelse, men snarere en genetisk skjebne.

For det andre har vi samfunnets og arbeidstidenes dypt rotfestede og urettferdige spillebrett, som sterkt favoriserer A-mennesker og straffer B-mennesker med tidlige starttider. Selv om situasjonen er i ferd med å bli bedre, tvinger alminnelige arbeidstider B-mennesker inn i en unaturlig døgnrytme. En konsekvens av dette er at B-mennesker yter langt dårligere om morgenen og dessuten hindres i å vise sitt sanne potensial sent på ettermiddagen og tidlig på kvelden, siden arbeidstiden da allerede er over. Det verste er at B-mennesker lider av mer kronisk søvnmangel, i og med at de er nødt til å våkne samtidig med A-menneskene selv om de ikke klarer å sovne før langt senere på kvelden. B-menneskene blir dermed tvunget til å brenne lyset i begge ender, som det heter. Slik rammes B-menneskene av dårligere helse, blant annet i form av høyere forekomst av depresjon, angst, diabetes, kreft, hjerteinfarkt og slag.

I så henseende trenger vi en samfunnsendring med tilpasninger à la dem vi gjør for andre fysisk bestemte ulikheter (f.eks. nedsatt synsevne). Vi trenger mer fleksible arbeidstider som kan tilpasses alle kronotyper, og ikke bare ett av ytterpunktene.

Du lurer kanskje på hvorfor moder natur har programmert menneskene så forskjellig. Som den sosiale arten vi er, hadde det ikke vært bedre for oss om vi alle var samkjørt og våkne samtidig, slik at vi kunne samhandle sosialt så mye som mulig? Kanskje ikke. Som vi skal se senere i denne boken, har mennesket sannsynligvis utviklet seg for å sove sammen i familier eller til og med hele stammer, ikke alene eller i par. Når man tar den utviklingsmessige sammenhengen i betraktning, kan man se fordelene med denne variasjonen i når vi sover og er våkne. B-menneskene i gruppen la seg kanskje ikke før ett eller to på natten, og våknet ikke før ni eller ti om morgenen. A-menneskene hadde derimot kanskje lagt seg i nitiden og stått opp klokken fem om morgenen. Dermed ble gruppen som helhet sårbar (det vil si at alle lå og sov) i bare fire timer, og ikke åtte, selv om alle fikk anledning til å sove i åtte timer. Dette innebærer en 50 prosents økning i overlevelsesevne. Moder natur takker aldri nei til en biologisk egenskap – i dette tilfellet en nyttig variasjon i når enkeltmenneskene i en stamme sovner og våkner – som så effektivt kan øke sjansen for overlevelse. Og det har hun ikke gjort i dette tilfellet heller.





## Melatonin


Nucleus suprachiasmaticus sender de faste signalene om natt og dag rundt i blodomløpet i kroppen og hjernen ved hjelp av et stoff som heter melatonin. Melatonin har flere navn, blant annet «mørkets hormon» og «vampyrhormonet». Ikke fordi det er noe ondskapsfullt ved det, men rett og slett fordi melatonin blir frigjort om natten. På ordre fra nucleus suprachiasmaticus begynner økningen i melatonin like etter skumringen, og stoffet slippes ut i blodomløpet fra epifysen, et område dypt inne i baksiden av hjernen. Melatonin fungerer som en effektiv ropert som brøler ut en tydelig beskjed til hjernen og kroppen: «Det er mørkt, det er mørkt!» Dermed får vi en innkalling til natten og en biologisk kommando om å begynne å sove.[5]

På denne måten bidrar melatonin til å regulere når søvnen inntreffer ved systematisk å sende et signal til hele kroppen om at det er mørkt. Men melatonin har liten innvirkning på selve frembringelsen av søvn – noe mange tar feil av. For å tydeliggjøre forskjellen kan vi tenke på søvn som et olympisk hundremeterløp. Melatoninet er som funksjonæren som sier «klar, ferdig, gå» for så å fyre av startskuddet som setter i gang løpet. Denne funksjonæren (melatoninet) bestemmer når løpet (søvnen) begynner, men deltar ikke i det. I denne analogien er løperne andre deler av hjernen som frembringer søvnen. Melatoninet får disse søvnfrembringende hjerneregionene til å stille seg ved startstreken når det er sengetid. Melatoninet gir den offisielle beskjeden om at det er på tide å begynne å sove, men deltar ikke selv i søvnløpet.

På grunn av dette er ikke melatonin i seg selv noe effektivt sovemiddel, i hvert fall ikke for friske mennesker uten jetlag (vi skal straks se på jetlag – og hvordan melatonin kan være nyttig). Det kan være lite, om noe, kvalitetsmelatonin i pillen. Når det er sagt, har melatonin en betydelig placeboeffekt på søvnen som man ikke skal undervurdere; placeboeffekten er tross alt den mest pålitelige av alle virkninger i legemiddelvitenskapen. Like viktig er det å forstå at salg av melatonin i de fleste land ikke er regulert av styreorganer, som FDA i USA.[6] Vitenskapelige undersøkelser av merker som selges over disk, har vist melatoninkonsentrasjoner som spenner fra 83 prosent mindre enn oppgitt på etiketten til 478 prosent mer enn oppgitt.[7]

Så fort søvnen er i gang, blir konsentrasjonen av melatonin gradvis redusert i løpet av natten og morgentimene. Ved soloppgang, da lyset kommer inn i hjernen via øynene (også gjennom lukkede øyelokk), blir en brems trykket inn i epifysen slik at frigjøringen av melatonin stanses. Mangelen på melatonin i omløp forteller hjernen og kroppen at de er fremme ved søvnens målstrek. Det er på tide å avslutte løpet og la våkenheten overta for resten av dagen. I dette henseende går vi mennesker på «solkraft». Senere på dagen, når lyset svekkes, skjer det samme med bremsen som hindrer frigjøring av melatonin. Melatoninet begynner å stige igjen, en ny mørkefase blir innvarslet, og et nytt søvnløp tar til ved startstreken.

På figur 2 kan du se en fremstilling av typisk melatoninutskillelse. Den begynner noen timer etter at det skumrer. Så stiger den fort og når høydepunktet rundt klokken fire om natten. Deretter begynner den å synke etter hvert som det nærmer seg soloppgang, og fra morgen til formiddag er nivået så lavt at det ikke lar seg måle.





## Har rytme, vil ikke reise


Da jetmotoren ble oppfunnet, gikk startskuddet for kollektivreiser jorden rundt i stor skala. Imidlertid skapte det også en uforutsett biologisk hodepine: Jetflyene lot oss fare av sted gjennom tidssonene?altfor fort til at den indre døgnklokken klarte å holde tritt eller tilpasse seg. Jetflyene forårsaket en biologisk tidsforskyvning: jetlag. Resultatet er at vi er slitne og søvnige om dagen i fjerne tidssoner fordi den indre klokken tror det fremdeles er natt. Den har ikke hentet oss igjen ennå. Og som om det ikke var ille nok, får vi ofte problemer med å sove lenge nok om natten fordi den indre klokken nå tror det er dag.

Som eksempel kan jeg bruke en tur jeg nylig tok hjem til England fra San Francisco. London ligger åtte timer foran San Francisco. Selv om den digitale klokken på Heathrow sier at klokken er 09.00 idet jeg ankommer, viser min indre cirkadiane klokke et helt annet klokkeslett?– California-tid, nærmere bestemt 01.00. Jeg skulle ha ligget og sovet. I?en sykelig sløv tilstand sleper jeg den søvntunge hjernen og kroppen med meg gjennom dagen i London. Hele det biologiske vesenet mitt krever at jeg skal sove søtt slik de fleste i California gjør nå.

Men jeg har fortsatt det verste i vente. Da det blir midnatt i London, ligger jeg i sengen og venter på å få sove. Men i motsetning til de fleste andre i byen klarer jeg ikke å slukne. Selv om det er midnatt i London, tror den indre biologiske klokken min at den er fire om ettermiddagen, slik det er i California. Vanligvis ville jeg ha vært lys våken, og det er nettopp det jeg er der jeg ligger i sengen i London. Først om en fire til seks timers tid kommer den naturlige tilbøyeligheten min til å sove til å være i sving … idet London begynner å våkne og jeg har en forelesning å holde. For et salig rot.

Det er dette som er jetlag: Man er trett og sliten om dagen i den nye tidssonen fordi kroppens klokke og de biologiske systemene som avhenger av den, fortsatt «tror» det er natt. Om natten får man ofte problemer med å sove fordi den biologiske rytmen ennå tror det er dag.

Heldigvis forblir ikke hjernen og kroppen min i denne urytmiske limbusen til evig tid. Etter hvert tilpasser jeg meg tiden i London ved hjelp av signalene fra sollyset på det nye stedet. Men det er en langsom prosess. For hver dag man oppholder seg i en annen tidssone, klarer ikke nucleus suprachiasmaticus å tilpasse seg mer enn om lag én time. Det tok meg derfor rundt åtte døgn å tilpasse meg London-tiden da jeg kom fra San Francisco, siden London ligger åtte timer foran. Dessverre har den indre klokken min nedslående nyheter i vente etter den heltemodige innsatsen den har gjort for å slepe seg fremover og finne seg til rette i London: Etter ni dager er jeg nå nødt til å dra tilbake til San Francisco. Den stakkars indre klokken min må lide seg gjennom den samme kampen igjen, bare i motsatt retning!

Du har kanskje lagt merke til at det er vanskeligere å tilpasse seg den nye tidssonen når man reiser østover, enn når man reiser vestover. Det er to grunner til dette. For det første fordrer reiser østover at man sovner tidligere enn man vanligvis gjør, noe det biologisk sett er drøyt å kreve av hjernen at den skal få til med ren viljestyrke. Når man reiser vestover, trenger man derimot bare være oppe lenger, noe som er langt enklere å takle for bevisstheten og å få til i praksis. For det andre husker du kanskje at den naturlige iboende døgnrytmen er litt lengre enn ett døgn når man blir avskåret fra påvirkning utenfra – rundt ett døgn og et kvarter. Det er kanskje en beskjeden forskjell, men det betyr allikevel at det er litt enklere å utvide døgnet enn å forkorte det. Når man reiser vestover – og dermed med den indre klokken, som fra naturens side er innstilt på et lengre døgn – varer «døgnet» i mer enn 24 timer, og det er derfor litt lettere å tilpasse seg. Når man reiser østover, får man derimot et «døgn» som varer i mindre enn 24 timer, noe som går imot den langsomme iboende døgnrytmen i kroppen, og det er derfor det er en del vanskeligere.

Enten man reiser østover eller vestover, er jetlag en pinefull fysiologisk belastning for hjernen og en kraftig biologisk påkjenning for celler, organer og viktige systemer i kroppen. Og det har konsekvenser. Forskere har undersøkt flybesetninger som ofte reiser langdistanseruter, og som har liten mulighet til å hente seg inn. To skremmende resultater har kommet frem. For det første hadde deler av hjernen deres – nærmere bestemt de delene som har med læring og hukommelse å gjøre – fysisk krympet, noe som tyder på at den biologiske påkjenningen reisene på tvers av tidssoner utgjør, hadde ødelagt hjerneceller. For det andre var korttidshukommelsen deres vesentlig svekket. De var betraktelig mer glemsomme enn mennesker på samme alder og med samme bakgrunn som ikke reiste mellom tidssoner like ofte. Andre studier av piloter, kabinpersonale og skiftarbeidere har rapportert om andre urovekkende konsekvenser, blant annet langt høyere forekomst av kreft og diabetes type 2 enn i befolkningen for øvrig – og til og med sammenlignet med nøye utvalgte personer som lignet dem, men ikke reiste like mye.

Når man tar disse destruktive virkningene i betraktning, skjønner man lett hvorfor mennesker som ofte blir utsatt for jetlag, som piloter og flypersonale, gjerne ønsker å begrense denne elendigheten. Ofte tar de melatonintabletter i et forsøk på å bøte på problemet. Tenk på flyreisen jeg fortalte om fra San Francisco til London. Etter at jeg kom frem, fikk jeg problemer med både å sovne og å fortsette å sove om natten. Dette skyldtes til dels at det ikke ble frigitt melatonin i hjernen min den natten i London. Økningen i melatonin lå timevis unna, siden den fulgte California-tiden. Men la oss se for oss at jeg hadde tatt et kvalitetspreparat med melatonin etter at jeg kom til London. Slik fungerer det: Da klokken var rundt syv eller åtte i London, ville jeg ha tatt en melatonintablett og utløst en kunstig økning i melatonin i blodet som etterligner den naturlige økningen i melatoninnivået de fleste i London opplevde på samme tid. Dermed lurer jeg hjernen til å tro at det er kveld, og med dette kjemisk utløste knepet går startskuddet for søvnløpet. Det blir fortsatt en kamp å frembringe selve søvnen på et (for meg) så feil tidspunkt, men signalet gjør det allikevel vesentlig lettere å få sove i denne jetlag-plagede sammenhengen.





## Søvntrykk og koffein


Døgnrytmen er den første av to faktorer som avgjør når du er våken, og når du sover. Den andre faktoren er søvntrykk. Mens du leser dette, er det kjemiske stoffet adenosin i ferd med å hope seg opp i hjernen din. Konsentrasjonen kommer til å øke for hvert minutt du er våken. Jo lenger du er våken, desto mer adenosin vil samle seg. Tenk på adenosin som et kjemisk barometer som uten opphold registrerer hvor lang tid som har gått siden du våknet om morgenen.

En konsekvens av mer adenosin i hjernen er at man får mer lyst til å sove. Dette er kjent som søvntrykk, og det er den andre kraften som bestemmer når du blir søvnig og bør gå og legge deg. Ved hjelp av en sinnrik dobbeltvirkning skrur høye konsentrasjoner av adenosin samtidig ned «volumet» i områder av hjernen som fremmer våkenhet, og opp i områder som fremkaller søvn. Et resultat av det kjemiske søvntrykket er at man blir grepet av en uimotståelig trang til å sove når adenosinnivået er på sitt høyeste.[8] For de fleste skjer dette etter at de har vært våkne i tolv til seksten timer.

Imidlertid går det an å dempe adenosinets søvnsignal kunstig ved hjelp av et kjemisk stoff som gjør en mer våken og opplagt: koffein. Koffein er ikke et kosttilskudd, men verdens mest brukte (og misbrukte) psykoaktive stimulerende middel. Det er klodens nest mest solgte handelsvare, etter olje. Koffeininntak er et av de største og mest langvarige medisinske eksperimentene som noen gang er utført på mennesket uten tilsyn, kanskje uten andre konkurrenter enn alkohol, og det pågår den dag i dag.

Koffein fungerer ved å vinne en kamp mot adenosin om å koble seg til bindingssteder – eller reseptorer – i hjernen som er tilpasset adenosin. Når koffeinet har festet seg til disse reseptorene, stimulerer det dem imidlertid ikke og gjør oss søvnige slik adenosin gjør. Tvert imot blokkerer og deaktiverer koffeinet reseptorene ved å dekke dem til. Det er som å stikke fingrene i ørene for å stenge ute en lyd. Ved å kapre reseptorene blokkerer koffeinet søvnighetssignalet adenosin vanligvis ville ha sendt til hjernen. Utfallet er at koffeinet narrer deg til å bli våken og opplagt til tross for det høye adenosinnivået som ellers ville ha lokket deg inn i søvnen.

Nivået av koffein i omløp når sitt høyeste punkt omkring en halvtime etter at det er inntatt oralt. Problemet er imidlertid at koffeinet klorer seg standhaftig fast i systemet. I farmakologien bruker vi begrepet «halveringstid» når vi snakker om en medisins virkning. Dette viser ganske enkelt til tiden det tar kroppen å kvitte seg med halvparten av stoffet. Koffein har en gjennomsnittlig halveringstid på fem til syv timer. La oss si at du tar deg en kopp kaffe etter middag, rundt klokken 19.30. Dette innebærer at halvparten av koffeinet fremdeles kan være aktivt i omløp i hjernevevet klokken 01.30. Med andre ord er du klokken 01.30 bare halvferdig med å rense hjernen for koffeinet du drakk etter middag.

Det er heller ingenting som er løst idet man når dette halvveismerket. En half dose koffein er fortsatt ganske kraftige saker, og kroppen har en god del nedbrytningsarbeid foran seg gjennom natten før koffeinet blir borte. Så lenge hjernen fortsetter kampen mot koffeinet, kommer ikke søvnen lett, og den forløper heller ikke problemfritt gjennom natten. De fleste er ikke innforstått med hvor lang tid det tar å overvinne en enkelt dose koffein, og kobler derfor ikke den dårlige nattesøvnen de våkner fra om morgenen, med kaffekoppen de drakk ti timer tidligere etter middag.

Koffein – som ikke bare finnes i kaffe, enkelte typer te og mange energidrikker, men også i matvarer som mørk sjokolade og iskrem, i tillegg til legemidler som slankepiller og smertestillende tabletter – er en av de vanligste synderne som hindrer mennesker i å sovne og deretter i å sove godt, og som gjerne opptrer i forkledning av insomni, en reell medisinsk tilstand. Du bør også være klar over at koffeinfri kaffe ikke faktisk er fri for koffein. En kopp koffeinfri kaffe inneholder vanligvis 15 til 30 prosent av koffeindosen i en kopp alminnelig kaffe, som jo er langt fra koffeinfri. Drikker du tre–fire kopper koffeinfri kaffe om kvelden, er det nøyaktig like skadelig for søvnen som en kopp vanlig kaffe.

Den oppkvikkende effekten av koffein gir seg etter hvert. Et enzym i leveren fjerner koffeinet fra systemet og bryter det ned over tid.[9] I?stor grad avhengig av genene[10] har enkelte mennesker en mer effektiv versjon av enzymet som bryter ned koffein slik at leveren raskt kan fjerne det fra blodomløpet. Disse særsynte menneskene kan drikke en espresso etter middag og allikevel sovne ved midnatt uten problemer. Men andre har en mer saktevirkende versjon av enzymet, og systemet deres bruker langt mer tid på å kvitte seg med den samme mengden koffein. Dermed er de svært følsomme for virkningen av koffein. En kopp kaffe eller te om morgenen varer store deler av dagen, og hvis de tar en kopp til, selv tidlig på ettermiddagen, får de vanskelig for å sovne om kvelden. Tiden det tar å bryte ned koffein, endrer seg også med alderen: Jo eldre vi er, desto lengre tid bruker hjernen og kroppen på å fjerne koffeinet, og desto mer følsomme for stoffets søvnforstyrrende virkning blir vi.

Hvis du prøver å holde deg våken til langt på natt ved å drikke kaffe, må du være forberedt på en ubehagelig konsekvens når leveren din etter hvert klarer å få koffeinet ut av systemet: et fenomen som populært er kjent som «koffeinkrasj». Energinivået faller raskt, som når batteriene i en leketøysrobot blir oppbrukt. Det blir vanskelig å fungere og konsentrere seg, og man får en sterk følelse av søvnighet igjen.

Nå forstår vi hvorfor det er slik. Hele tiden mens koffeinet er i systemet, fortsetter søvnighetskjemikaliet det blokkerer (adenosin), å hope seg opp. Hjernen er imidlertid ikke oppmerksom på denne økningen i søvnfremmende adenosin, siden muren av koffein man har bygd opp, gjør at den ikke blir oppfattet. Men så fort leveren får brutt ned dette bolverket av koffein, opplever man et voldsomt tilbakeslag: Man møter den søvnigheten man opplevde før man tok den kaffekoppen, pluss alt det ekstra adenosinet som har hopet seg opp i mellomtiden, og som utålmodig har ventet på at koffeinet skulle skygge banen. Når koffeinet brytes ned og reseptorene blir ledige igjen, fosser adenosinet tilbake og dekker disse. Når dette skjer, oppleves det som et lynangrep av adenosinfremkalt trang til å sove – det nevnte koffeinkrasjet. Med mindre man inntar enda mer koffein for å motvirke adenosinet, og dermed begir seg inn i en avhengighetssirkel, vil man få svært store problemer med å holde seg våken.

For virkelig å gi inntrykk av hvor kraftig virkning koffein har, legger jeg til et stykke esoterisk forskning NASA utførte i 1980-årene. Forskerne utsatte edderkopper for forskjellige rusmidler og observerte nettene de deretter bygde.[11] Blant rusmidlene var LSD, amfetamin, marihuana og koffein. Resultatene, som taler for seg selv, kan du se i figur 3. Forskerne bemerket hvor påfallende ute av stand edderkoppene ble til å konstruere noe som minnet om et vanlig eller logisk oppbygd nett som kunne tjene et nyttig formål, når de ble gitt koffein, selv i forhold til de andre rusmidlene som ble forsøkt.





Det er verdt å påpeke at koffein er et stimulerende middel. Koffein er også det eneste avhengighetsskapende stoffet vi villig vekk gir til barna våre og til tenåringer – hva det fører til, skal vi komme tilbake til senere i boken.





## I takt, i utakt


Hvis vi nå legger koffeinet til side et øyeblikk, har du kanskje gått ut fra at de to kreftene som styrer søvnen – adenosinets søvntrykk og døgnrytmen som utgår fra nucleus suprachiasmaticus – snakker sammen slik at innflytelsen fra de to virker i fellesskap. Det gjør de faktisk ikke. Det er to adskilte systemer som ikke kjenner til hverandre. De er ikke forbundet, men vanligvis går de i takt.

Figur 4 tar for seg 48 timer fra venstre til høyre – to dager og to netter. Den stiplede linjen er døgnrytmen, også kjent som prosess C. Den går opp og ned som en pålitelig sinusbølge, og så opp og ned igjen. I høyre ende av diagrammet begynner denne prosessen å øke i aktivitet noen timer før du våkner. Den fyller hjernen og kroppen med et oppkvikkende energisignal. Tenk på den som et skolekorps som kommer marsjerende i det fjerne. I begynnelsen lyder signalet svakt, men så øker det gradvis i styrke, mer og mer. Hos de fleste friske voksne mennesker når døgnrytmen toppunktet tidlig på ettermiddagen.





La oss nå se hva som foregår med den andre faktoren som styrer søvnen: adenosin. Adenosin skaper en trang til å sove, også kjent som prosess S, som er avbildet som en ubrutt linje i figur 4. Jo lenger man er våken, desto mer adenosin bygges opp, slik at det skapes en stadig sterkere trang til å sove (søvntrykk). Om formiddagen har man bare vært våken i noen timer, og derfor har adenosinkonsentrasjonen økt ganske lite. I tillegg er døgnrytmen og den sterke våkenhetsfølelsen denne gir, på vei oppover. Når døgnrytmens sterke aktiverende signaler sammenfaller med det lave nivået av adenosin, fører det til en velbehagelig følelse av å være lys våken. (Det bør det i hvert fall gjøre, så lenge man har sovet godt og lenge nok natten før. Hvis du har følelsen av å kunne sovne igjen på formiddagen, betyr det antagelig at du sover for lite, eller at søvnen har for dårlig kvalitet.) Avstanden mellom de to linjene i figuren gjenspeiler direkte hvor sterk trang du har til å sove. Jo større avstanden er, desto sterkere er trangen til å sove.

For eksempel er avstanden kort mellom den stiplede linjen (døgnrytmen) og den ubrutte linjen (søvntrykket) klokken 11.00 når man har våknet klokken 08.00, slik den loddrette doble pilen i figur 5 viser. Denne minimale avstanden betyr at søvndriften er svak, samtidig som trangen til å være våken og opplagt er sterk.





Klokken 23.00 er situasjonen imidlertid en ganske annen, slik figur 6 viser. Du har nå vært våken i 15 timer, og hjernen er gjennomsyret av høye konsentrasjoner av adenosin (legg merke til hvor brått den ubrutte linjen har steget). I tillegg er døgnrytmens stiplede linje på vei nedover slik at aktivitets- og våkenhetsnivået senkes. Dermed har avstanden mellom de to linjene blitt stor, slik den lange, loddrette dobbeltpilen i figur 6 viser. Denne potente kombinasjonen av rikelige mengder adenosin (høyt søvntrykk) og nedadgående døgnrytme (senket aktivitetsnivå) utløser en sterk trang til å sove.





Hva skjer med alt adenosinet som har hopet seg opp, når du sovner? Mens man sover, igangsettes en masseopprydning der hjernen får anledning til å bryte ned og fjerne dagens adenosin. I løpet av natten tar søvnen bort den tunge vekten av søvntrykket og gjør adenosinets påvirkning lettere. Etter rundt åtte timers helsebringende søvn er utrenskingen av adenosin ferdig. Og samtidig som denne prosessen avsluttes, er døgnrytmens marsjerende korps tilbake, og den gunstige, oppkvikkende påvirkningen begynner å melde sin ankomst. Når de to prosessene bytter plass i morgentimene, idet adenosinet er borte og påvirkningen fra døgnrytmen gjaller høyere (der de to linjene møter hverandre i figur 6), våkner vi naturlig (klokken 07.00 den andre dagen i dette eksempelet). Etter en hel natts søvn er du nå klar for å ta fatt på 16 nye timer i våken tilstand med fysisk vigør og en skjerpet hjerne.





## Uavhengige dager og netter


Har du noen gang «døgnet» – latt være å sove og holdt deg våken hele neste dag? Hvis du har det, og kan huske noe særlig av det, minnes du kanskje at du i perioder følte deg virkelig elendig og søvnig, men at det også var øyeblikk da du paradoksalt nok følte deg mer oppvakt selv om du hadde vært våken lenger. Hvorfor er det slik? Jeg vil ikke råde noen til å utføre dette eksperimentet på seg selv, men ved å anslå hvor våkent et menneske er i løpet av et døgn helt uten søvn, kan forskere påvise at de to kreftene som bestemmer når man ønsker å være våken og å sove – døgnrytmen og adenosinets søvnighetssignal – er uavhengige av hverandre og kan løses fra den normale sammenkoblingen.

La oss se på figur 7, som viser det samme tidsrommet på to døgn og de to aktuelle faktorene: døgnrytmen og adenosinets signal om søvntrykk, og avstanden mellom de to. Denne gangen skal vår frivillige forsøkskanin holde seg våken hele døgnet. Etter hvert som den søvnløse natten skrider frem, øker adenosinets søvntrykk (den øverste linjen) jevnt og trutt, som vannet som stiger i en servant når proppen står i og kranen er åpen. Det kommer ikke til å synke i løpet av natten. Det kan det ikke, siden det ikke foregår noen søvn.





Når man holder seg våken og hindrer søvnen i å tømme hjernen for adenosin, klarer ikke hjernen å kvitte seg med det kjemiske søvntrykket. Adenosinnivået fortsetter å stige. Man skulle kanskje tro at man dermed ble mer og mer søvnig jo lenger man holdt seg våken. Men slik er det ikke. Selv om man blir mer og mer søvnig i løpet av natten, med et bunnpunkt i våkenhet rundt klokken 05.00 eller 06.00, vil man deretter oppleve et løft igjen. Hvordan er dette mulig når adenosinet og dermed søvntrykket bare fortsetter å øke?

Svaret er å finne i døgnrytmen, som kommer ilende til og frelser en fra søvnigheten en stakket stund. I motsetning til søvntrykket bryr ikke døgnrytmen seg om hvorvidt du sover eller er våken. Det langsomme, rytmiske nærværet fortsetter å stige og synke utelukkende på grunnlag av hva klokken er. Uansett hvor høyt søvntrykk adenosinet skaper i hjernen, går døgnrytmen sin vante gang, uvitende om at du ikke har sovet.

Tar du en ny titt på figur 7, ser du at sammenfallet mellom høyt søvntrykk fra adenosin og døgnrytmens bunnpunkt kan forklare den begredelige tilstanden hundevakten hensetter deg i rundt klokken 06.00. Den loddrette avstanden mellom de to linjene klokken 03.00 er stor, som den første dobbeltpilen viser. Men hvis du klarer å komme deg forbi dette bunnpunktet, går det snart mye bedre. Døgnrytmens morgenstigning kommer til unnsetning og gir en forsterket følelse av våkenhet gjennom morgenen og formiddagen, noe som midlertidig veier opp for det økende søvntrykket. Når døgnrytmen når toppunktet i ellevetiden på formiddagen, har den loddrette avstanden mellom de to linjene i figur 7 blitt mindre.

Resultatet er at du føler deg mindre søvnig klokken 11.00 enn du gjorde klokken 03.00, til tross for at du har vært våken lenger. Dessverre varer ikke dette friske pustet så lenge. Etter hvert som ettermiddagen stavrer seg fremover, begynner døgnrytmens kurve å synke samtidig som alt adenosinet som hoper seg opp, stadig øker søvntrykket. Sent på ettermiddagen eller tidlig på kvelden er den midlertidige økningen i våkenhet en saga blott. Nå slår adenosinet og det voldsomme søvntrykket inn over deg med full styrke. Når klokken blir 21.00, er avstanden mellom de to linjene i figur 7 himmelhøy. Med mindre du setter koffein eller amfetamin intravenøst, kommer søvnen til å overmanne deg og rive hjernen din ut av våkenhetens svake grep, slik at du synker hen i drømmeland.





## Sover jeg nok?


Om man nå ser bort fra slike ekstreme tilfeller av søvndeprivasjon, hvordan kan man vite om man regelmessig sover nok? Riktignok må man ty til en klinisk søvnundersøkelse hvis man virkelig skal komme til bunns i denne problemstillingen, men man kan allikevel få en pekepinn ved å svare på to spørsmål. For det første: Kunne du ha sovnet igjen klokken 11.00 etter å ha stått opp om morgenen? Hvis svaret er «ja», sover du sannsynligvis for lite eller for dårlig. For det andre: Kan du fungere optimalt uten koffein før klokken 12.00? Hvis svaret er «nei», er det stor fare for at du behandler kronisk søvnmangel med selvmedisinering.

Begge disse er tegn du bør ta på alvor, og du bør prøve å gjøre noe med søvnunderskuddet. Dette er emner, og et spørsmål, vi kommer til å ta grundig for oss i 13. og 14. kapittel, der vi ser på faktorer som hindrer deg i å sove og skader søvnen, i tillegg til insomni og behandlingsformer som virker. Vanligvis skyldes denne uopplagte følelsen som får mennesker til å sovne på formiddagen, eller som gjør at de må kvikke seg opp med koffein, at de ikke gir seg selv nok tid til å sove – minst åtte eller ni timer i sengen. Når man sover for lite, er en av mange konsekvenser at adenosinnivået forblir for høyt. Som en utestående gjeld på et lån henger deler av gårsdagens adenosin fremdeles igjen når morgenen gryr. Denne søvngjelden tar man så med seg gjennom neste dag. Som enhver gjeld man havner bakpå med, vil den fortsette å øke. Det er umulig å unnslippe. Gjelden løper videre til neste avdrag, og det neste, og det neste der igjen, slik at det oppstår en tilstand av langvarig, kronisk søvnmangel fra dag til dag. Denne søvngjelden fører til en følelse av kronisk utmattelse og kommer til syne som en rekke psykiske og fysiske plager som nå florerer i hele den industrialiserte verden.

Andre spørsmål som kan avdekke tegn på for lite søvn, er: Hvis du ikke hadde satt på vekkerklokken, ville du ha sovet lenger enn du pleier? (I så fall trenger du mer søvn enn du unner deg.) Blir du sittende foran dataskjermen og lese den samme setningen om igjen og om igjen (og kanskje om igjen og om igjen)? (Dette er ofte et tegn på en utmattet hjerne som har sovet for lite.) Glemmer du ofte hvilken farge de siste trafikklysene viste, når du er ute og kjører? (Ofte kan det skyldes at man bare er distré, men søvnmangel har mange ganger skylden.)

Selv om man gir seg selv nok tid til å få en hel natt på øyet, kan man oppleve utmattelse og søvnighet neste dag fordi man lider av en udiagnostisert søvnsykdom, som det nå finnes over 100 forskjellige av. Den vanligste er insomni, fulgt av avbrutt pusting under søvn, eller søvnapné, som også omfatter kraftig snorking. Hvis du har mistanke om at du eller noen andre lider av en søvnforstyrrelse som fører til utmattelse, nedsatt funksjonsevne eller uro om dagen, bør du umiddelbart kontakte lege og få henvisning til en søvnspesialist. Det aller viktigste i denne sammenhengen er at du ikke tyr til sovepiller som førstevalg. Når du kommer til 14. kapittel, vil du forstå hvorfor jeg sier dette. Hvis du bruker sovepiller i dag eller vurderer å begynne med det i nærmeste fremtid, må du gjerne bla frem dit med det samme.

I tilfelle det kan hjelpe, har jeg lagt ved en lenke til et spørreskjema som har blitt utviklet av søvnforskere, og som kan hjelpe deg med å fastslå i hvilken grad du sover nok.[12] Skjemaet heter SATED, er lett å fylle ut og inneholder bare fem enkle spørsmål.

