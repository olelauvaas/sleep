# Kapittel 13 iPader, fabrikkfløyter og nattadrinker - Hva hindrer deg i å sove?


?? Kort oppsummering for GPT:
Dette kapittelet handler om ting som forstyrrer søvnen vår i den moderne verden – spesielt teknologi, arbeidstid og alkohol. Matthew Walker forklarer hvordan våre livsstilsvalg og miljø har blitt søvnens verste fiender.
?? Skjermtid og blått lys:
* Skjermer (som iPader og mobiler) sender ut blått lys, som lurer hjernen til å tro at det fortsatt er dag.
* Dette hemmer produksjonen av melatonin – søvnhormonet – og forsinker innsovning.
* Selv lave nivåer av skjermlys før leggetid kan redusere både søvnkvalitet og REM-søvn.
?? Skiftarbeid og kunstig døgnrytme:
* Mennesker er biologisk programmert for en døgnrytme som matcher dagslys og mørke.
* Skiftarbeid og uregelmessige arbeidstider bryter fullstendig med denne rytmen.
* Dette fører til kronisk søvnmangel, redusert konsentrasjon, og økt risiko for sykdommer (bl.a. kreft og hjerte- og karsykdommer).
?? Alkohol – søvnens fiende i forkledning:
* Mange tror alkohol hjelper dem å sovne, men det ødelegger søvnkvaliteten.
* Alkohol blokkerer REM-søvn, forstyrrer søvnrytmen og fører til hyppige oppvåkninger.
* Resultatet er at du våkner sliten og groggy, selv etter lang tid i senga.
?? Kjernen i budskapet:
«Den moderne verden er rigget for våkenhet, ikke for hvile. Vi har laget en kultur som systematisk saboterer søvnen vår.»



## Hva hindrer deg i å sove?

Vi er mange som er overtrette. Hvorfor er det slik? Nøyaktig hva er det ved det moderne livet som har ødelagt det naturlige søvnmønsteret vårt, tatt fra oss friheten til å sove og forpurret evnen vår til å gjøre det hele natten igjennom? For dem av oss som ikke har noen søvnsykdom, kan det være vanskelig å sette fingeren på årsaken til denne søvnfattige tilstanden – og hvis årsaken virker opplagt, kan det godt være at vi tar feil.

I tillegg til lengre pendlerreiser og «søvnprokrastinering» på grunn av sene tv-programmer og digital underholdning – som begge gir et viktig bidrag til å kutte søvntiden for både oss og barna våre – er det fem nøkkelfaktorer som har hatt kraftig innvirkning på hvor mye og hvor godt vi sover: (1) konstant elektrisk lys og LED-lys, (2) stabil temperatur, (3) koffein (som vi så på i 2. kapittel), (4) alkohol og (5) en arv fra tiden da man stemplet inn på jobben. Det er disse samfunnsskapte kreftene som står bak når mange tror at de lider av medisinsk insomni.





## Det moderne lysets mørke side


Pearl Street 255–257 på nedre Manhattan, ikke langt fra Brooklyn Bridge, er stedet der en av de mest uanselige, men allikevel omkalfatrende omveltninger i menneskehetens historie fant sted. Det var her Thomas Edison oppførte det første kraftverket som det elektrifiserte samfunnet hviler på. For første gang hadde menneskeheten en metode for å løsrive seg fra klodens døgnvisse veksling mellom lys og mørke som kunne gjennomføres i stor skala. Ved å vri om en bryter fikk vi evnen til å kontrollere lyset i omgivelsene etter eget forgodtbefinnende, og dermed også til å endre rytmen for når vi var våkne og sov. Nå var det vi, og ikke jordens roterende mekanikk, som skulle bestemme når det var «natt» og når det var «dag». Vi er den eneste arten som har greid å lyssette natten på så dramatisk vis.

Mennesker er primært visuelle vesener. Over en tredjedel av hjernen er satt av til å behandle visuell informasjon, langt mer enn det som brukes til lyd eller lukt, eller områdene for språk eller bevegelse. Det meste av den tidlige Homo sapiens’ gjøren og laden må ha tatt slutt ved solnedgang. Sånn måtte det være, for de var avhengige av synet og sollyset. Da ilden meldte sin ankomst med sitt begrensede lys, ble det mulig å drive med flere aktiviteter etter mørkets frembrudd. Men virkningen var beskjeden. Man har dokumentert enkle sosiale aktiviteter som sang og historiefortelling i lyset fra bålet tidlig på kvelden hos jegere og sankere som hadzafolket og sanfolket. Lyset fra bålet hadde imidlertid så mange praktiske begrensninger at det ikke hadde noen større innvirkning på når vi sov og var våkne.

Gass- og oljelamper, og forløperen vokslyset, hadde kraftigere innvirkning på muligheten for å være aktiv utover kvelden og natten. På Renoirs malerier fra livet i Paris på attenhundretallet kan man se at det kunstige lyset har større rekkevidde. Gasslamper begynte å lyse opp hele bydeler med lyset som flommet ut fra folks hjem og fylte gatene. Det var på denne tiden det menneskeskapte lyset begynte å forvandle menneskenes søvnmønster, og utviklingen skulle bare gå fortere og fortere. Hele samfunn, og ikke bare enkeltpersoner og familier, fikk en natterytme som ble underlagt kveldens lys, og dermed tok vi fatt på ferden mot senere leggetider.

Nucleus suprachiasmaticus – døgnrytmeklokken i hjernen – hadde ennå det verste i vente. Med Edisons kraftstasjon på Manhattan ble det mulig for massene å bruke elektrisk lys. Det var ikke Edison som skapte den første glødelampen – den æren gikk til den engelske kjemikeren Humphry Davy i 1802. Men i midten av 1870-årene begynte Edison Electric Light Company å utvikle en pålitelig lyspære som kunne masseproduseres. Glødepærer, og noen tiår senere lysstoffrør, ble en garanti for at moderne mennesker aldri mer måtte tilbringe store deler av kvelden i mørke, slik vi hadde gjort i tusenvis av år i fortiden.

Hundre år etter Edison har vi forstått de biologiske mekanismene som lot de elektriske lyspærene sette en stopper for vår naturlige søvnrytme og søvnkvalitet. Det synlige lysspekteret – det som øynene våre kan se – går hele veien fra de korte bølgelengdene (omkring 380 nanometer), som vi oppfatter som kjølige blå- og lillafarger, til de lengre bølgelengdene (rundt 700 nanometer), som vi registrerer som varme gul- og rødfarger. Sollyset inneholder en kraftig blanding av alle disse fargene og dem som ligger imellom (noe det ikoniske omslaget på Pink Floyd-albumet The Dark Side of the Moon kaster lys over (for å si det slik)).

Før Edison, og før gass- og oljelampene, tok solen med seg lyset da den gikk ned, det lyset som påvirker døgnklokken i hjernen vår (nucleus suprachiasmaticus, omtalt i 2. kapittel). Når dagslyset forsvinner, vet nucleus suprachiasmaticus at det er natt; på tide å slippe bremsen på epifysen og la den frigjøre store mengder melatonin, som i sin tur gir hjernen og kroppen beskjed om at mørket har senket seg, og at det er sengetid. Normalt ville menneskene kollektivt bli trette til riktig tid, og deretter sovne, noen timer etter at det skumret.

Det elektriske lyset satte en stopper for denne tingenes naturlige tilstand. Det endret betydningen av midnatt i mange generasjoner fremover. Kunstig kveldslys narrer nucleus suprachiasmaticus til å tro at solen ikke har gått ned ennå, selv om det bare er middels kraftig, med få lux. Melatoninbremsen som skulle ha blitt sluppet idet solen gikk ned, står fortsatt på med full kraft inne i hjernen, i det elektriske lysets vold.

Det kunstige lyset som fyller vår moderne innendørsverden, stanser dermed den biologiske tiden som det økte melatoninnivået om kvelden normalt driver fremover. Hos moderne mennesker blir søvnen forsinket og hindret i å ta av fra kveldens rullebane, noe som fra naturens side skulle ha skjedd en gang mellom 20.00 og 22.00, slik vi ser hos jeger- og sankerfolk. Det kunstige lyset i moderne samfunn narrer oss til å tro at natt er dag, og det gjør det ved hjelp av en fysiologisk løgn.

Det er viktig å merke seg hvor langt tilbake det elektriske lyset stiller den indre døgnklokken om kvelden: vanligvis to til tre timer, i snitt. La oss, for å sette det i sammenheng, si at du leser denne boken klokken 23.00 i New York etter å ha vært omgitt av elektrisk lys hele kvelden. På vekkerklokken på nattbordet står det kanskje 23.00, men det allestedsnærværende kunstige lyset har satt den indre klokken på pause ved å hindre frigjøringen av melatonin. Biologisk sett er du blitt dratt med vestover på kontinentet til det som tilsvarer Chicago (22.00) eller til og med San Francisco (20.00).

Kunstig lys om kvelden og natten kan dermed opptre i forkledning som insomni med forlenget innsovningstid. Ved å forsinke frigjøringen av melatonin reduserer det kunstige lyset vesentlig sannsynligheten for at du kommer til å få sove i rimelig tid. Når du omsider skrur av nattbordslampen, blir det enda mer fåfengt å håpe at søvnen vil komme fort. Det tar en stund før melatoninbølgen når sin største konsentrasjon og makter å oversvømme hjernen og kroppen din – med andre ord før du biologisk sett er i stand til å gli inn i en robust og stabil søvn.

Men hva er vel en liten nattbordslampe? Hvor stor innflytelse kan den egentlig ha på nucleus suprachiasmaticus? Temmelig stor, viser det seg. Selv en liten antydning til dempet lys – åtte til ti lux – er blitt påvist å forsinke frigjøringen av melatonin hos mennesker. Selv den ynkeligste nattbordslampe gir fra seg dobbelt så mye: alt fra 20 til 80 lux. En moderat opplyst stue, hvor de fleste oppholder seg de siste timene før leggetid, ligger rundt 200 lux. Selv om det bare er 1–2 prosent av styrken i dagslys, kan et slikt belysningsnivå ha 50 prosent av solens melatoninundertrykkende virkning på hjernen.

Idet man skulle tro glødelampene hadde gjort situasjonen så ille som den kunne bli for nucleus suprachiasmaticus, gjorde en ny oppfinnelse den enda verre: blå lysdioder eller LED-lys. Shuji Nakamura, Isamu Akasaki og Hiroshi Amano fikk nobelprisen i fysikk for denne oppfinnelsen i 2014. Det var en fantastisk prestasjon. Blå LED-lys har store fordeler fremfor glødepærer i form av lavere energiforbruk, i tillegg til at selve pærene har lengre levetid. Men de kan ha kommet i skade for å forkorte vår levetid.

Lysreseptorene i øyet som sender signalet til nucleus suprachiasmaticus om at det er dag, er mest følsomme for kortbølgelyset i det blå spektrumet – akkurat der de blå LED-lysene er på sitt kraftigste. Derfor gjør blått LED-lys om kvelden dobbelt så stor skade ved å undertrykke melatonin som det varme, gule lyset fra glødelamper, selv om de lyser like kraftig målt i lux.

Nå er det riktignok ikke så mange av oss som stirrer rett inn i en LED-lampe hver bidige kveld. Det vi derimot gjør, er å stirre på pc-skjermer, telefoner og nettbrett som er drevet av LED-lys, iblant i timevis, ofte med disse apparatene bare noen centimeter unna netthinnen. Nylig fant en undersøkelse blant 1500 voksne i USA at 90 prosent regelmessig bruker en eller annen form for bærbart elektronisk utstyr seksti minutter eller mindre før de skal legge seg. Dette har en høyst reell innvirkning på frigjøringen av melatonin og dermed evnen til å sove til riktig tid.

En av de tidligste studiene fant at man ved å bruke en iPad – et elektronisk nettbrett med blått LED-lys – i to timer før sengetid blokkerte melatoninnivået som ellers ville ha steget, med betydelige 23 prosent. En ferskere rapport brakte saken flere bekymringsfulle skritt videre. Friske voksne bodde to uker i nøye kontrollerte laboratorieomgivelser. Den to uker lange perioden ble delt i to med to forskjellige eksperimentelle faser som alle gikk gjennom: (1) fem netter der man leste i en bok på en iPad i noen timer før sengetid, og (2) fem netter der man leste i en papirbok i noen timer før sengetid. Det var tilfeldig om deltagerne gikk gjennom den første eller andre fasen av eksperimentet først.

Sammenlignet med å lese en trykt bok hemmet man frigjøringen av melatonin med over 50 prosent ved å lese på en iPad. Å lese på en iPad utsatte faktisk økningen i melatoninnivået med opptil tre timer, sammenlignet med den naturlige økningen hos de samme menneskene når de leste en papirbok. Når de leste på iPaden, kom toppunktet i melatoninkonsentrasjonen, og dermed instruksen om å sove, først tidlig om morgenen heller enn før midnatt. Ikke overraskende brukte de lengre tid på å sovne etter å ha lest på iPaden sammenlignet med papirboken.

Men endret man faktisk søvnmengden eller søvnkvaliteten ved å lese på en iPad, i tillegg til å utsette melatoninfrigjøringen? Det gjorde man, på tre forskjellige urovekkende måter. For det første mistet man vesentlige mengder REM-søvn etter å ha lest på iPaden. For det andre følte deltagerne seg mindre uthvilt og mer søvnige hele neste dag etter å ha brukt iPaden om kvelden. For det tredje hang en ettervirkning igjen og ga en forsinkelse på 90 minutter i økningen av melatoninnivået om kvelden i flere dager etter at de hadde sluttet å bruke iPaden – nesten som en slags digital bakrus.

Når vi bruker apparater med LED-lys om kvelden, påvirker det den naturlige søvnrytmen, søvnkvaliteten og hvor oppvakte vi føler oss neste dag. Følgene for samfunnet og folkehelsen, som vi skal se på i nest siste kapittel, er ikke små. Som mange av dere har også jeg sett små barn bruke nettbrett så snart anledningen byr seg hele dagen … og kvelden. Teknologien i disse brettene er fantastisk. De har mye å tilføre de unges liv og utdannelse. Men denne teknologien pumper også øynene deres fulle av det virkningsfulle blå lyset som er så skadelig for søvnen – den søvnen som unge hjerner i utvikling så sårt trenger for å blomstre.[1]

Siden det er så allestedsnærværende, er det vanskelig å finne løsninger for å begrense eksponeringen for kunstig lys om kvelden. En god begynnelse er å sørge for dempet belysning i rommene man oppholder seg i om kvelden. Stemningslys er tingen når kvelden faller på. Enkelte engasjerte mennesker bruker til og med briller med gult glass innendørs om ettermiddagen og kvelden for å filtrere ut det mest skadelige blå lyset som undertrykker melatoninfrigjøringen.

Å ha det helt mørkt om natten er like viktig. Blendingsgardiner er den enkleste måten å oppnå dette på. Til slutt kan man også installere programvare på pc-er, telefoner og nettbrett som gradvis reduserer det skadelige blå LED-lyset etter hvert som kvelden skrider frem.





## Takk nei til nattadrinken – alkohol


Med unntak av reseptbelagte sovepiller er alkohol det mest misforståtte av alle «sovemidler». Mange tror at alkohol gjør det enklere for dem å sovne, eller til og med gjør at de sover bedre om natten. Begge deler er definitivt feil.

Alkohol tilhører de stoffene vi kaller sedativer. Det binder seg til reseptorer i hjernen som hindrer nevroner i å sende elektriske impulser. Folk blir ofte forvirret når man sier at alkohol er et sedativ, for alkohol i moderate mengder kan jo gjøre at man blir mer livlig og sosial. Hvordan kan et sedativ virke oppkvikkende? Svaret er at du blir mer sosial fordi en bestemt del av hjernen, nærmere bestemt den prefrontale hjernebarken, blir bedøvet tidlig i forløpet av alkoholens snikende virkning. Som vi har sett, bidrar dette fremre området i pannelappen til å styre impulser og legge bånd på adferden vår. Dette er det første området i hjernen alkoholen setter ut av spill. Resultatet er at vi «tør opp», blir mindre forknytte og mer utadvendte. Men det er allikevel en målrettet anatomisk bedøvelse av hjernen vi snakker om.

Gir man alkoholen litt mer tid, begynner den å bedøve andre deler av hjernen og hensetter dem i en like omtåket tilstand som den prefrontale hjernebarken. Man begynner å føle seg dorsk etter hvert som den berusende sløvheten fester grepet. Dette er hjernen som blir bedøvet. Ønsket om og evnen til å holde seg bevisst blir mindre, og man gir lettere slipp på bevisstheten. Her unngår jeg med vilje å bruke ordet «søvn», for bedøvelse er ikke søvn. Alkoholen bedøver en så man mister bevisstheten, men den fremkaller ikke naturlig søvn. De elektriske hjernebølgene du får med alkoholens hjelp, er ikke den naturlige søvnens; de ligner mer på en lett form for anestesi.

Dette er allikevel ikke den verste av kveldsdrinkens innvirkninger på søvnen. I tillegg til den kunstige bedøvende virkningen raserer alkoholen søvnen på to måter.

For det første gjør alkoholen søvnen mer fragmentert og fører til en rekke korte oppvåkninger i løpet av natten. De fleste av disse oppvåkningene går dessverre ubemerket hen fordi den som sover, ikke husker dem. Derfor kobler man ikke gårsdagens alkoholinntak til neste dags følelse av utmattelse, som skyldes den forstyrrede søvnen man ikke har lagt merke til natten imellom. Vær på vakt mot dette sammenfallet hos deg selv og/eller andre.

For det andre er alkohol et av de stoffene vi kjenner til som mest effektivt undertrykker REM-søvn. Når kroppen forbrenner alkohol, produserer den såkalte aldehyder og ketoner som kjemiske biprodukter. Særlig aldehydene blokkerer hjernens evne til å frembringe REM-søvn. Resultatet er nesten som hjernens svar på hjertestans og hindrer de hjernebølgene som vanligvis er REM-søvnens drivkraft. Selv ved å innta moderate mengder alkohol om ettermiddagen eller kvelden berøver man seg selv dermed for drømmesøvn.

Man finner en sørgelig og ekstrem demonstrasjon av dette forholdet hos alkoholikere som ikke opplever stort av REM-søvn når de drikker. Når de går i så lange perioder uten drømmesøvn, bygger de opp et voldsomt underskudd på og trykk etter å oppnå REM-søvn. Det blir faktisk så voldsomt at det får en hårreisende konsekvens for disse menneskene: aggressive drømmeanfall mens de er lys våkne. Det oppsamlede REM-søvntrykket bryter med stor kraft ut i den våkne bevisstheten og forårsaker hallusinasjoner, vrangforestillinger og alvorlig desorientering. Den tekniske betegnelsen på denne skremmende psykotiske tilstanden er «delirium tremens».[2]

Når en alkoholavhengig tar fatt på et rehabiliteringsprogram og avstår fra alkohol, begynner hjernen å fråtse i REM-søvn i et desperat forsøk på å ta igjen det den så lenge har blitt sultefôret på – et fenomen som på fagspråket kalles «REM-rebound». Nøyaktig de samme konsekvensene av for høyt REM-søvntrykk ser vi hos mennesker som har forsøkt å slå verdensrekorden i å holde seg våken (før dette livsfarlige vågestykket ble bannlyst).

Alkoholbruk trenger imidlertid ikke å tippe over i misbruk før man merker den ødeleggende innvirkningen det har på REM-søvnen, noe man har bekreftet i en studie. Husk at en av REM-søvnens funksjoner er å bidra til integrasjon og assosiasjon i hukommelsen – den typen informasjonsbehandling som er nødvendig for at man skal kunne ta til seg grammatiske regler når man lærer et nytt språk, eller når man setter sammen et stort antall beslektede faktaopplysninger til en helhet. I denne studien, som gikk over syv dager, rekrutterte forskerne en stor gruppe med collegestudenter. Deltagerne ble underlagt ett av tre eksperimentelle forhold. Den første dagen lærte alle deltagerne en ny, konstruert grammatikk, omtrent som å lære et nytt programmeringsspråk eller en ny form for algebra. Det var nettopp den typen minneoppgave som REM-søvn er kjent for å fremme. Alle lærte det nye materialet svært godt den første dagen – med en treffsikkerhet på rundt 90 prosent. Så, en uke senere, ble deltagerne testet for å se hvor mye av denne informasjonen som var blitt befestet av de seks nettene med søvn som hadde kommet imellom.

Det som skilte de tre gruppene, var hvilken type søvn de fikk oppleve. I den første gruppen – kontrollgruppen – fikk deltagerne sove hele netter med naturlig søvn alle nettene som lå imellom. I den andre gruppen skjenket forskerne studentene litt fulle like før sengetid den første kvelden etter innlæringen på dagtid. De helte i deltagerne to til tre glass med vodka blandet med appelsinjuice etter å ha beregnet den presise alkoholmengden på grunnlag av kjønn og kroppsvekt. I den tredje gruppen fikk deltagerne sove naturlig den første og andre natten etter innlæringen, mens de ble fulle etter samme mønster før sengetid den tredje kvelden.

Det er viktig å merke seg at alle deltagerne var edru mens de lærte stoffet den første dagen, og at de var edru da de ble testet den syvende dagen. Dermed kunne ikke eventuelle forskjeller i hukommelsen disse gruppene imellom forklares med alkoholens direkte påvirkning på dannelsen av nye minner eller den senere gjenkallelsen av minnene, men måtte skyldes forstyrrelsen i minnebehandlingen som hadde skjedd i mellomtiden.

Den syvende dagen husket deltagerne i kontrollgruppen alt de opprinnelig hadde lært, og i tillegg viste de en forbedring i abstrahering og bevaring av kunnskap sammenlignet med hvordan de hadde gjort det under den første innlæringen, akkurat som forventet etter at de hadde sovet godt. De som hadde fått ispedd alkohol i søvnen den første natten etter innlæringen, var derimot rammet av noe som uten overdrivelse kan kalles delvis amnesi syv dager senere, da de hadde glemt over 50 prosent av det de først hadde lært. Dette stemmer godt med resultatene vi har sett på tidligere vedrørende hjernens udiskutable behov for søvn natten etter at man har lært noe nytt, for at minnene skal bli behandlet.

Den store overraskelsen kom fra resultatene til den tredje deltagergruppen. Selv om de hadde fått to hele netter med søvn etter innlæringen, var de nesten like hardt rammet av hukommelsestap etter å ha fått søvnen påvirket av alkohol den tredje natten – 40 prosent av den kunnskapen de hadde jobbet så hardt for å erverve seg den første dagen, var glemt.

Alkoholen hadde forstyrret REM-søvnens nattarbeid, som vanligvis bearbeider kompleks kunnskap. Mer overraskende var det kanskje at hjernen ikke var ferdig med denne bearbeidelsen etter den første natten. Minner er fortsatt skummelt sårbare for forstyrrelser i søvnen (for eksempel fra alkohol) opptil tre netter etter innlæringen, til tross for at det kommer to netter med naturlig søvn imellom.

For å sette det i en praktisk sammenheng kan vi si at du er student og pugger til en eksamen på mandag. Du studerer flittig hele onsdagen uken før. Vennene dine prøver å lokke deg med ut på byen, men du vet hvor viktig det er å sove, og sier nei. På torsdag kveld spør vennene dine deg igjen om du har lyst til å være med ut og ta noe å drikke, men?du avslår igjen for å være på den sikre siden, og sover godt en natt til. Endelig er det fredag – den tredje kvelden etter innlæringsøkten – og alle skal ut og feste og drikke. Etter å ha vært så trofast mot søvnen de to første nettene må du vel kunne slå deg løs og være trygg på at disse minnene har festet seg godt og er ferdig behandlet i minnelageret? Nei,?dessverre. Selv nå kommer alkoholen, ved å blokkere REM-søvnen, til å skylle bort mye av det du har lært og kan abstrahere.

Hvor lang tid tar det før de nye minnene omsider er trygge? Det vet vi faktisk ikke ennå, men det pågår studier som går over flere uker. Det vi vet, er at søvnen ikke er ferdig med å dulle for de nyslåtte minnene etter den tredje natten. Jeg hører høye sukk når jeg presenterer disse funnene i forelesninger for studenter på lavere grad. Det politisk ukorrekte rådet jeg (selvfølgelig aldri) vil gi, er: Gå på puben og ta deg et glass om formiddagen. Da er alkoholen ute av systemet før du går og legger deg.

Hva er anbefalingen når det gjelder søvn og alkohol, ut over slike flåsete råd? Det er vanskelig å unngå å høres ut som en puritaner, men dokumentasjonen av alkoholens skadevirkning på søvnen er så entydig at alt annet ville være å gjøre deg, og vitenskapen, en bjørnetjeneste. Mange tar seg et glass vin til middag, og kanskje en drink etterpå. Men leveren og nyrene bruker mange timer på å bryte ned og skille ut denne alkoholen, selv om man er en av dem som har hurtigvirkende enzymer for nedbrytning av etanol. Alkohol om kvelden forstyrrer søvnen, og det irriterende rådet om avholdenhet er det beste, og mest ærlige, jeg kan gi.





## Kjøl deg ned om natten


Temperaturen i omgivelsene, og særlig temperaturen nærmest kroppen og hjernen, er kanskje den mest undervurderte faktoren som avgjør hvor lett man sovner om kvelden, og hvor godt man får sove. Romtemperatur, sengetøy og nattøy dikterer temperaturhylsteret som omslutter kroppen om kvelden. Det er romtemperaturen som har måttet tåle et dramatisk angrep i det moderne samfunn. Denne endringen skaper et skarpt skille i søvnvanene blant moderne mennesker og i førindustrielle kulturer, samt hos dyr.

For at du skal kunne sovne, må kroppstemperaturen falle med rundt én grad celsius, som vi så i 2. kapittel. Derfor er det alltid lettere å få sove i et rom som er for kaldt, enn i et som er for varmt, siden et for kaldt rom i det minste trekker temperaturen i hjernen og kroppen din i riktig retning (nedover).

En gruppe med temperaturfølsomme celler i hypotalamus midt i hjernen oppfanger temperatursenkningen i kroppen. Disse cellene bor like ved siden av døgnklokken i nucleus suprachiasmaticus, og det er det en god grunn til. Så snart kroppstemperaturen kommer under en viss terskel om kvelden, sender de temperaturfølsomme cellene et kjapt nabovarsel til nucleus suprachiasmaticus. Denne beskjeden kommer i tillegg til lyset som naturen demper, og som lar nucleus suprachiasmaticus vite at det er på tide å sette i gang kveldens økning av melatoninnivået og dermed også gi et tidsinnstilt signal om å sove. Det er altså ikke bare fraværet av dagslys i skumringen som bestemmer melatoninnivået, men også temperaturfallet som kommer samtidig med at solen går ned. Lyset og temperaturen i omgivelsene forsterker dermed hverandre, selv om de fungerer uavhengig av hverandre, når de dikterer melatoninnivået om natten og bestemmer det ideelle tidspunktet å sove på.

Kroppen lar seg ikke bare passivt avkjøle og lulles i søvn av nattens kulde, men deltar aktivt selv. En måte man kan kontrollere kroppstemperaturen på, er å bruke hudoverflaten. Det meste av temperaturreguleringen foregår i tre kroppsdeler: hendene, føttene og hodet. I alle disse områdene er det fullt av blodkar som krysser hverandre tett i tett, kjent som arteriovenøs anastomose, like under hudoverflaten. Som når man sprer klær utover en klessnor, lar denne ansamlingen av blodkar blodet spre seg utover en stor hudoverflate og komme i nær kontakt med luften utenfor. Hendene, føttene og hodet fungerer derfor som bemerkelsesverdig effektive stråleovner som kvitter seg med varme i en omfattende utluftningsprosess for å senke kroppstemperaturen like før du sovner. Varme hender og føtter bidrar til å kjøle ned det indre i kroppen og til å frembringe søvn raskt og effektivt.

Det er ingen evolusjonær tilfeldighet at vi mennesker har utviklet en vane med å ha vann på en av delene av kroppen hvor blodårene sitter tettest – ansiktet – ved hjelp av en annen overflate med mange blodårer – hendene – før vi legger oss. Du tror kanskje følelsen av å være ren i fjeset gjør det lettere å få sove, men søvnen bryr seg ikke om ansiktshygiene.?Imidlertid påkaller selve handlingen søvnen, siden vannet, enten det er varmt eller kaldt, bidrar til å lede varmen bort fra hudoverflaten når det fordamper, slik at den indre kroppstemperaturen synker.

Behovet for å bli kvitt varme gjennom ekstremitetene er også grunnen til at du fra tid til annen stikker hendene og føttene utenfor dynen om natten når kroppen blir for varm, vanligvis uten at du er klar over det. Hvis du har barn, har du antagelig observert det samme fenomenet når du titter inn til dem sent på kvelden: Armene og bena henger og dingler ut av sengen på en festlig (og bedårende) måte, så totalt forskjellig fra de sirlig plasserte lemmene du pakket dynen rundt. Armenes og benas opprør bidrar til å holde kroppstemperaturen nede slik at man klarer å sovne og fortsette å sove.

Avhengighetsforholdet mellom søvn og lavere kroppstemperatur henger utviklingshistorisk sett sammen med temperatursvingningene i luften gjennom døgnet. Homo sapiens (og dermed det moderne søvnmønsteret) utviklet seg rundt ekvator øst i Afrika. Forskjellen i gjennomsnittstemperatur gjennom året er her beskjeden (+/- 3 °C), men temperaturen svinger mer gjennom døgnet både om vinteren (+/- 8 °C) og sommeren (+/- 7 °C).

Førindustrielle kulturer, som det nomadiske gabrafolket nord i Kenya, og jeger- og sankerfolkene hadza og san, lever fremdeles i harmoni med denne døgnvisse temperatursvingningen. De sover halvnakne i luftige hytter uten noe system for avkjøling eller varme, under minimalt med sengetøy. Slik sover de fra de blir født til de dør. At de er så villige til å utsette seg selv for temperaturen i omgivelsene, er en viktig faktor (sammen med mangelen på kunstig lys) som bidrar til at de sover så godt til faste tider. Når de ikke kan styre temperaturen innendørs og ikke har tykke dyner eller for mye nattøy, fremviser de en form for temperaturmessig liberalisme som støtter søvnens egne behov istedenfor å kjempe imot dem.

I grell kontrast til dette har de industrialiserte kulturene kuttet båndet til de naturlige temperatursvingningene i omgivelsene. Med boliger utstyrt med klimaanlegg og oppvarming, og med sengetøy og pysjamaser, har vi klart å etablere en minimalt varierende eller til og med helt konstant temperatur på soverommet. Når hjernen fravristes den naturlige temperatursenkningen om kvelden, får den heller ingen beskjed fra hypotalamus som bidrar til økt frigjøring av melatonin. I tillegg får huden problemer med å «stråle ut» varmen for å senke temperaturen og gli over i søvnen, kvalt som den er av inneklimaets konstante varme.

En soveromstemperatur på rundt 18 grader er den ideelle å sove i for de fleste, gitt at man bruker alminnelig sengetøy og nattøy. Mange blir overrasket over dette, for det høres ubehagelig kjølig ut. Den nøyaktige temperaturen varierer selvfølgelig fra person til person avhengig av den enkeltes unike fysiologi, kjønn og alder. Men i likhet med anbefalinger om daglig kaloriinntak er det en grei pekepinn for gjennomsnittsmennesket. De fleste av oss har det varmere inne og på soverommet enn det som er optimalt for å sove godt, noe som sannsynligvis bidrar til at vi sover mindre og dårligere enn vi ellers er i stand til. Temperaturer under 12,5 grader kan svekke heller enn fremme søvnen, med mindre man bruker varmt sengetøy og nattøy. Imidlertid går de fleste heller i den motsatte fellen og setter soveromstemperaturen for høyt: 21–22 grader. Søvnleger som behandler mennesker med insomni, spør gjerne om soveromstemperaturen og anbefaler å senke termostaten 2–3 grader.

Om noen stiller seg tvilende til at temperaturen har innvirkning på søvnen, kan de se på noen virkelig bisarre eksperimenter på dette feltet i forskningslitteraturen. Forskere har blant annet forsiktig varmet opp potene eller kroppen på rotter for å få blodet til å stige til overflaten og avgi varme for slik å senke den indre kroppstemperaturen. Rottene slumret inn raskere enn normalt.

I en mer aparte versjon av dette eksperimentet som ble utført på mennesker, laget forskerne en heldekkende temperaturregulert sovedrakt, ikke helt ulik en våtdrakt. Det var vann inne i bildet, men heldigvis slapp de som satte verdigheten på spill ved å ta på seg drakten, å bli våte. På innsiden av drakten løp et intrikat nettverk av tynne slanger. Disse kunstige årene som gikk i kryss og tvers over kroppen som et detaljert veikart, dekket alle de viktigste områdene av kroppen: armene, hendene, overkroppen, bena, føttene. Og slik veier vedlikeholdes av lokale myndigheter, hadde også hver av kroppsdelene sin egen vanntilførsel. Dermed kunne forskerne på elegant og presist vis bestemme hvilke deler av kroppen de skulle la det strømme vann rundt, og dermed også styre temperaturen på hudoverflaten i forskjellige områder – mens deltageren lå stille og fredelig i sengen.

Når føttene og hendene ble varmet forsiktig opp (rundt 0,5 grader), økte blodtilførselen i disse områdene, slik at det ble trukket varme ut av kroppens indre, der den hadde vært fanget. Resultatet av dette sinnrike opplegget var at søvnen brukte vesentlig kortere tid på å gripe deltagerne, som sovnet 20 prosent raskere enn de pleide, selv om de var unge mennesker og allerede hadde godt sovehjerte.[3]

Forskerne sa seg ikke fornøyd etter det vellykkede eksperimentet, men gikk løs på utfordringen om å forbedre søvnen hos to mer problematiske grupper: eldre voksne, som generelt har vanskeligere for å få sove, og pasienter med klinisk insomni og ekstra gjenstridig søvn. I likhet med de unge voksne sovnet de eldre voksne 18 prosent raskere enn normalt når de fikk hjelp med temperaturregulering fra drakten. Forbedringen hos insomnipasientene var enda mer imponerende – tiden det tok dem å falle i søvn, ble redusert med 25 prosent.

Enda bedre var det at deltagerne fikk mer tid med stabil søvn og mindre våkentid når forskerne fortsatte å kjøle ned kroppen deres gjennom natten. Før terapien med nedkjøling av kroppen hadde disse gruppene hatt 58 prosents sannsynlighet for å våkne i løpet av natten og ikke klare å sovne igjen – typisk for insomnipasienter med for tidlig oppvåkning. Når deltagerne fikk hjelp fra den heldekkende drakten, falt sannsynligheten til bare 4 prosent. Selv deltagernes elektriske søvnkvalitet – og særlig de dype, kraftige hjernebølgene under NREM-søvn – fikk et løft fra temperaturreguleringen.

Enten du er klar over det eller ikke, har du sannsynligvis selv brukt denne anerkjente temperaturbaserte metoden for å gjøre det lettere å sove. En luksus mange unner seg, er å ta et varmt bad før sengetid. Vi fornemmer at det får oss til sovne raskere, men dette skjer av den motsatte grunnen av det de fleste ser for seg. Man sovner ikke raskere fordi man er varm og god helt inn til margen. Tvert imot trekker det varme badet blodet ut til hudoverflaten slik at man rødmer over hele kroppen. Når man går ut av badekaret, bidrar så de utvidede blodkarene til at varmen stråler ut, og den indre kroppstemperaturen stuper. Dermed sovner man raskere fordi man er kaldere i kroppen. Et varmt bad før sengetid kan også gi 10 til 15 prosent mer dyp NREM-søvn hos friske voksne.[4]





## En skremmende kjensgjerning


Industrialiseringen påførte søvnen vår nok et hardt slag som føyde seg til kveldslyset og den konstante temperaturen: tvungen oppvåkning. Da industritiden grydde og de store fabrikkene vokste frem, fikk man en utfordring: Hvordan kan man sørge for at arbeidsstokken kommer i samlet flokk til samme tid, for eksempel idet et nytt skift begynner?

Løsningen kom i form av fabrikkfløyten, som kan sies å ha vært den første (og mest høylytte) vekkerklokken. Det skingrende hvinet fløyten sendte utover landsbyen, hadde til hensikt å hale et stort antall mennesker opp av sengen til samme tid om morgenen, dag etter dag. Ofte lød et nytt støt i fløyten da selve skiftet begynte. Siden flyttet denne våkenhetens inntrengende sendebud inn på soverommet i form av den moderne vekkerklokken (og det andre fløytesignalet ble erstattet med kjedsommelige stemplingskort).

Ingen andre arter fremviser en slik unaturlig atferd der de avbryter søvnen for tidlig og på kunstig vis,[5] og det er det en god grunn til. Vi kan sammenligne den fysiologiske tilstanden i kroppen like etter at man har bråvåknet av en vekkerklokke, med den man observerer hos en som har våknet naturlig. Hos deltagere som er blitt dratt ut av søvnen på kunstig vis, får en eksplosjonsartet aktivitet i flukt-eller-kamp-delen av nervesystemet blodtrykket og hjerterytmen til å skyte i været.[6]

De færreste er klar over en enda større fare som lurer i vekkerklokken: slumreknappen. Som om det ikke var ille nok at klokken setter en støkk i hjertet, vil man ved å bruke slumreknappen rette det samme angrepet mot hjerte- og karsystemet igjen og igjen innenfor et kort tidsrom. Hvis man gjentar dette minst fem ganger i uken, er det ikke så rent lite mishandling man utsetter hjertet og nervesystemet for i løpet av livet. Å våkne til samme tid hver dag, uansett om det er hverdag eller helg, er et godt råd for å opprettholde et stabilt søvnmønster hvis man har problemer med å sove. Det er faktisk en av de mest pålitelige og effektive metodene insomnipasienter kan bruke for å få sove bedre. For mange er det ikke til å unngå at dette innebærer å bruke vekkerklokke. Hvis du bruker vekkerklokke, bør du kvitte deg med slumrefunksjonen og gjøre det til en vane å stå opp med det samme den ringer, for å spare hjertet for det gjentatte sjokket.

Forresten har jeg som hobby å samle på de mest innovative (det vil si lattervekkende) vekkerklokkene folk klekker ut, for å samle dem til en slags katalog over alt det vanvittige vi mennesker foretar oss for å tvinge hjernen ut av søvnen. En av disse klokkene er utstyrt med en rekke geometriske klosser som sitter i hull med samme form på et brett. Når klokken går av om morgenen, gir den ikke bare fra seg et skjærende ul, den skyter dessuten klossene utover soveromsgulvet. Den slutter ikke å ule før man har samlet sammen alle klossene og satt dem på plass i hullene.

Min personlige favoritt er imidlertid makulatoren. Man tar en pengeseddel – for eksempel 20 dollar – og skyver den inn på forsiden av klokken om kvelden. Når klokken ringer neste morgen, har man en kort stund på seg til å våkne og skru av klokken før den begynner å makulere pengene. Den briljante adferdsøkonomen Dan Ariely har pønsket ut et enda mer utspekulert system, der klokken er koblet til eierens bankkonto gjennom trådløst nett. For hvert sekund man fortsetter å sove, sender vekkerklokken ti dollar til en veldedig organisasjon … som man ikke kan fordra.

Det at vi har kokt i hop alle disse kreative – for ikke å si smertefulle – måtene å vekke oss selv på, sier alt om hvor stort søvnunderskuddet er i våre moderne hjerner. Der vi sitter fast i den elektriske nattens og den tidlige dagens jerngrep, løsrevet fra temperaturens døgnsyklus og med ymse kvanta av alkohol og koffein i blodomløpet, er vi mange som med rette kjenner oss utmattet og higer etter det vi øyensynlig aldri klarer å få: en hel natts avslappende, dyp og naturlig søvn. Det indre og ytre miljøet vi har utviklet oss fra, ligner ikke på det hvor vi legger oss for å sove i det 21. århundret. For å parafrasere et utsagn om landbruket fra den enestående dikteren og forfatteren Wendell Berry,[7] har det moderne samfunnet tatt en av naturens fullkomne løsninger (søvn) og elegant delt den opp i to problemer: (1) en mangel på søvn om natten som fører til (2) at vi ikke klarer å holde oss helt våkne om dagen. Disse problemene har tvunget mange til å ty til reseptbelagte legemidler. Er det klokt? I neste kapittel skal jeg gi deg vitenskapelig og medisinsk funderte svar på det spørsmålet.

