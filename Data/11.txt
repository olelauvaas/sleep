# Kapittel 11 Drømmekreativitet og drømmestyring


?? Kort oppsummering for GPT:
Dette kapittelet utforsker hvordan REM-søvn og drømmer gir næring til kreativitet, problemløsing og mentale gjennombrudd. Walker viser at hjernen under REM-søvn kobler sammen ideer på nye måter og lar oss tenke «utenfor boksen».
?? REM = kreativ motor:
* Under REM-søvn skrur hjernen ned logisk kontroll og kobler sammen minner og kunnskap på frie og uventede måter.
* Dette skaper nye forbindelser og idéer vi aldri ville tenkt ut i våken tilstand.
?? Kreative gjennombrudd i drømmer:
* Berømte kunstnere, forskere og oppfinnere (som Paul McCartney og Dmitrij Mendelejev) har fått inspirasjon og løsninger i drømmer.
* Søvn eksponerer deg for deg selv på nye måter – og drømmer trener kreativ problemløsning.
?? Lucide drømmer – drømmer du kan styre:
* Lucide drømmer er når du vet at du drømmer mens du drømmer, og kan ta kontroll over handlingen.
* Dette kan trenes opp, og bruke drømmen som en simulator for kreativitet, læring eller mestring.
?? Forskning bekrefter det:
* Eksperimenter viser at folk som sover og får REM-søvn presterer bedre på tester som måler innsikt, kreativitet og problemløsning.
?? Kjernen i budskapet:
«REM-søvn lar deg ommøblere tankene dine – og i det kaoset kan geniale idéer oppstå.»



I tillegg til å stå stoisk på post og vokte den psykiske og emosjonelle helsen utfører REM-søvnen og drømmene en annen tjeneste for oss: en intelligent informasjonsbehandling som inspirerer til kreativitet og fremmer problemløsning. Dette er så gunstig for oss at enkelte forsøker å styre den vanligvis ikke-viljestyrte prosessen og å regissere sine egne drømmeopplevelser mens de drømmer.





## Drømmene: Den kreative rugekassen


Som vi nå vet, styrker den dype NREM-søvnen enkeltminner. Men det er REM-søvnens mesterlige og utfyllende hånd som blander disse ingrediensene og får dem til å smelte sammen på abstrakte og ytterst nyskapende måter. Mens hjernen befinner seg i drømmesøvnens tilstand, behandler den enorme mengder tillært kunnskap før den trekker ut overgripende regler og fellesnevnere – den «tar poenget».[1] Vi våkner med et oppdatert «hjernenett» som er i stand til å finne løsninger på problemer som tidligere har virket ugjennomtrengelige. På denne måten er REM-søvnens drømmer ren informasjonsalkymi.

Denne drømmeprosessen, som jeg gjerne kaller idéstesi, har avfødt noen av menneskeslektens mest revolusjonerende fremskritt. Det finnes kanskje ingen bedre illustrasjon på REM-drømmenes geni enn den elegante løsningen på alt vi kjenner til, og hvordan det passer sammen. Jeg mener ikke å snakke i gåter. Derimot beskriver jeg drømmen Dmitrij Mendelejev hadde den 17. februar 1869, og som førte frem til det periodiske system: den makeløse ordningen av alle kjente byggeklosser i naturen.

Mendelejev, en russisk kjemiker som var kjent for sin store kløkt, var besatt. Han trodde at det måtte finnes en ordnende logikk bak alle grunnstoffene i universet, av noen eufemistisk omtalt som en jakt på Guds kuleramme. I sin besettelse laget Mendelejev en egen kortstokk der hvert av kortene representerte et av grunnstoffene og stoffets unike kjemiske og fysiske egenskaper. Han satt oppslukt på kontoret, hjemme eller på lange togreiser og stokket kortene før han la dem utover et bord, ett kort av gangen, mens han forsøkte å trekke ut den regelen over alle regler som kunne forklare hvordan dette universelle puslespillet hang sammen. I årevis pønsket han på naturens gåte. I årevis kom han ingen vei.

Etter at han angivelig hadde gått i tre dager og tre netter uten å sove, nådde frustrasjonen et høydepunkt. Selv om det virker lite trolig at han holdt seg våken så lenge, stemmer det helt klart at Mendelejev stadig mislyktes i å knekke koden. Mendelejev ga etter for utmattelsen og la seg til å sove mens grunnstoffene fremdeles svirret rundt i hodet på ham og nektet å innordne seg etter noe logisk prinsipp. Mens han sov, drømte han, og den drømmende hjernen avstedkom det den ikke hadde maktet i våken tilstand. Drømmen tok tak i ingrediensene som svirret omkring i hjernen, og i et kreativt briljant øyeblikk klikket den dem på plass i et guddommelig rutenett der hver rad (periode) og hver kolonne (gruppe) hadde en logisk økning i henholdsvis atomenes og elektronenes karakteristika. Som Mendelejev selv sa det:[2]





I en drøm så jeg et bord der alle grunnstoffene falt på plass som de skulle. Idet jeg våknet, skrev jeg det umiddelbart ned på en papirlapp. Bare ett sted måtte noe rettes senere.





Selv om noen trekker i tvil hvor komplett løsningen fra drømmen var, er det ingen som benekter at Mendelejev fikk inspirasjon til periodesystemets utforming i en drøm. Det var den drømmende hjernen, ikke den våkne hjernen, som greide å få øye på systemet alle kjente grunnstoffer er ordnet etter. La REM-søvnen ta seg av å løse det uforståelige puslespillet der alle det kjente universets bestanddeler passer sammen – en inspirert avsløring i kosmisk målestokk.

Mitt eget fagfelt, nevrovitenskapen, har også nytt godt av lignende drømmedrevne åpenbaringer. Den drømmen som har hatt størst innflytelse, var det nevrologiforskeren Otto Loewi som hadde. Loewi drømte om et snedig eksperiment på to froskehjerter som til slutt skulle avsløre hvordan nerveceller kommuniserer med hverandre ved hjelp av kjemikalier (nevrotransmittere) som blir frigjort i ørsmå mellomrom som skiller dem (synapser), og ikke ved hjelp av direkte elektriske signaler som bare kunne fungere hvis cellene fysisk berørte hverandre. Så dyptgripende betydning hadde denne oppdagelsen som kom til Loewi i en drøm, at han fikk nobelprisen for den.

Det finnes også kostbare kunstneriske gaver som har begynt med drømmer. Se på hvor Paul McCartney fikk ideen til sangene «Yesterday» og «Let It Be» fra. Begge kom til ham mens han sov. I forbindelse med «Yesterday» forteller McCartney om da han våket inspirert av en drøm mens han bodde på et lite loftsværelse hjemme hos familien i Wimpole Street i London under innspillingen av den herlige filmen Help:





Jeg våknet med en nydelig melodi i hodet. «Så flott», tenkte jeg, «hva er det for noe?» Det sto et piano like i nærheten, ved siden av sengen ved vinduet. Jeg kom meg opp av sengen, satte meg ved pianoet, fant G, fant fiss-moll7 – og så førte det via H, til e-moll og til slutt tilbake til G. Det hele glir logisk fremover. Jeg var veldig begeistret for melodien, men siden jeg hadde drømt den, kunne jeg ikke tro at jeg hadde skrevet den. «Nei, jeg har jo aldri skrevet noe sånt før», tenkte jeg. Men det hadde jeg, og det var helt magisk!





Siden jeg er født og oppvokst i Liverpool, er jeg riktignok tilbøyelig til å fremheve hvor briljante The Beatles’ drømmer er. Imidlertid lar ikke The Rolling Stones og Keith Richards seg feie av banen – han har kanskje den beste drømmeinspirerte historien av dem alle, den som resulterte i åpningsriffet i låten «Satisfaction». Richards hadde alltid en gitar og en båndopptager stående ved sengen slik at han kunne spille inn ideer han fikk om natten. Han beskriver følgende opplevelse han hadde 7. mai 1965 etter å ha kommet tilbake til hotellrommet sitt i Clearwater i Florida etter en konsert den kvelden:





Jeg går og legger meg med gitaren som vanlig, og da jeg våkner dagen etter, ser jeg at båndet har gått helt til enden. «Jaha, men jeg har jo ikke gjort noe», tenker jeg. «Kanskje jeg har kommet borti en knapp i søvne.» Så jeg spoler tilbake til begynnelsen og trykker play, og der, i en slags skyggeversjon, er de første linjene i «Satisfaction». Det var et helt vers. Og etterpå er det 40 minutter med meg som snorker. Men kimen til sangen ligger der, og jeg drømte pokker meg hele greia.





Drømmenes kreative muse har også gitt gnisten til uendelig mange litterære ideer og eposer. Ta forfatteren Mary Shelley, som opplevde en uhyre skrekkinnjagende drøm en sommernatt i 1816 mens hun bodde i et av lord Byrons herskapshus ved Genèvesjøen – en drøm hun nesten tok for å være våken virkelighet. Drømmesynet ga Shelley visjonen og historien til den enestående gotiske romanen Frankenstein. Og så er det den franske surrealistlyrikeren St. Paul Boux, som godt forsto drømmenes nærende talent. Hver kveld før han la seg, skal han ha hengt et skilt på soveromsdøren der det sto: «Ikke forstyrr. Dikteren arbeider.»[3]

Disse anekdotene er artige å fortelle, men de kan ikke fungere som eksperimentelle data. Hva er så den vitenskapelige dokumentasjonen som viser at søvnen, og nærmere bestemt REM-søvnen og drømmene, gir oss en form for assosiativ minnebehandling som fremmer problemløsning? Og hva er det som er så spesielt med REM-søvnens nevrobiologi at det kan forklare disse kreative fortrinnene og drømmene de er bundet til?





## REM-søvnens fuzzylogikk


Noe som åpenbart gjør det vanskelig å teste hjernen mens den sover, er … at den sover. Mennesker som sover, kan ikke bruke datamaskiner for å utføre prøver, og de kan heller ikke gi nyttige svar – det er dette som er metodene kognitive forskere gjerne bruker for å finne ut hvordan hjernen fungerer. Ser man bort fra bevisste drømmer, som vi skal komme tilbake til i slutten av dette kapitlet, har forskerne hatt lite å jobbe med på dette området. Ofte har vi måttet nøye oss med passivt å observere hjerneaktiviteten hos sovende deltagere, uten å kunne få dem til å utføre tester mens de sover. Isteden måler vi yteevne i våken tilstand før og etter søvn og avgjør om søvnstadiene eller drømmene som kom imellom, forklarer noen av gevinstene vi observerer neste dag.

Jeg og min kollega Robert Stickgold ved medisinsk fakultet på Harvard utformet en løsning på dette problemet, selv om det var en indirekte og ufullstendig løsning. I 7. kapittel beskrev jeg fenomenet søvndrukkenhet, ettervirkningene av hjernens sovende tilstand som fortsetter noen minutter etter at man har våknet. Vi lurte på om vi kunne utnytte denne korte perioden med søvndrukkenhet i et eksperiment – ikke ved å vekke folk om morgenen og teste dem, men heller ved å vekke dem under forskjellige stadier av NREM- og REM-søvn gjennom natten.

De dramatiske endringene i hjerneaktiviteten under NREM- og REM-søvn, og de store skiftene i nevrokjemiske konsentrasjoner, reverseres ikke umiddelbart idet man våkner. Isteden blir det aktuelle søvnstadiets nevrale og kjemiske egenskaper hengende igjen og forårsaker dermed en periode med søvndrukkenhet som kommer mellom søvnen og egentlig våkenhet, og som varer i noen minutter. Når hjernen tvinges til å våkne, ligner nevrofysiologien i begynnelsen mer på den man finner ved søvn, enn på den man finner ved våken tilstand, og for hvert minutt som går, blekner nærværet av det søvnstadiet personen er blitt vekket fra, etter hvert som den egentlige våkenheten stiger til overflaten.

Ved hjelp av prøver som bare varte i 90 sekunder, kunne vi vekke deltagerne og teste dem veldig kjapt i denne overgangsfasen. Dermed kunne vi kanskje fange noen av de funksjonelle egenskapene i det søvnstadiet deltageren ble vekket fra, som når man fanger avgassene et stoff avgir når det fordamper, og trekker konklusjoner om selve stoffet ved å analysere disse avgassene.

Det fungerte. Vi utviklet en anagramoppgave der bokstavene i virkelige ord ble plassert hulter til bulter. Hvert ord besto av fem bokstaver, og hver av oppgavene hadde bare én korrekt løsning (f.eks. «OSEOG» = «GOOSE», «gås»). Deltagerne fikk se de stokkede bokstavene ett ord av gangen på skjermen i noen sekunder, og så skulle de si løsningen, hvis de hadde funnet den, før tiden gikk ut og neste anagram kom opp. Øktene varte bare i 90 sekunder, og vi registrerte hvor mange oppgaver deltagerne greide å løse riktig innenfor denne korte søvndrukne perioden. Deretter lot vi dem sovne igjen.

Deltagerne fikk oppgaven forklart før de gikk og la seg i søvnlaboratoriet med elektroder på hodet og i ansiktet slik at jeg kunne måle søvnen på et apparat i naborommet mens den utspilte seg. Deltagerne gikk også gjennom en rekke prøver før de la seg, slik at de kunne gjøre seg kjent med oppgavene og hvordan de fungerte. Etter at de hadde sovnet, vekket jeg deltagerne fire ganger i løpet av natten: to ganger fra NREM-søvn sent og tidlig på natten, og to ganger fra REM-søvn, også dette både sent og tidlig.

Når de våknet fra NREM-søvn, lot ikke deltagerne til å være spesielt kreative, og de løste få av anagramoppgavene. Men når jeg vekket dem fra REM-søvn, fra drømmefasen, var det noe ganske annet. Alt i alt skjøt evnen til å løse problemer i været, og deltagerne løste 15 til 35 prosent flere oppgaver når de våknet fra REM-søvn, enn de hadde gjort om dagen når de var våkne!

I tillegg var måten deltagerne løste oppgavene på etter å ha våknet fra REM-søvn, forskjellig fra hvordan de løste dem når de våknet fra NREM-søvn, eller når de var våkne om dagen. Løsningen bare «dukket opp» etter REM-søvn, fortalte en av deltagerne meg, selv om vedkommende ikke var klar over å ha våknet fra REM-søvn. Løsningene kom mer uanstrengt når hjernen fremdeles var full av drømmesøvnens ettervirkninger. Målt i responstid kom løsningene mer øyeblikkelig etter at deltagerne våknet fra REM-søvn enn de langsommere og mer gjennomtenkte løsningene den samme personen ga når han eller hun våknet fra NREM-søvn eller var våken om dagen. Sporene av REM-søvn ga deltagerne en mer flytende, annerledes og «åpen» måte å behandle informasjon på.

Ved hjelp av den samme eksperimentelle vekkemetoden utførte Stickgold en annen test, som bekreftet hvor radikalt annerledes hjernens kreative minnebehandling fungerer under REM-søvn. Han undersøkte hvordan forrådet av beslektede konsepter vi har lagret, også kjent som semantisk kunnskap, fungerer om natten. Det er denne semantiske kunnskapen som brer seg utover som et slektstre fra øverst til nederst ordnet etter grad av slektskap. Figur 14 er et eksempel på et slikt nett av assosiasjoner hentet fra mine egne tanker om UC Berkeley, der jeg jobber som professor:





Ved hjelp av en standardisert pc-test målte Stickgold hvordan disse assosiative informasjonsnettverkene fungerte etter oppvåkning fra NREM- og REM-søvn, samt den normale virkemåten i våken tilstand om dagen. Når man vekker hjernen fra NREM-søvn eller måler yteevnen på dagtid, opererer hjernen i henhold til prinsipper som er nært og logisk knyttet sammen, som avbildet i figur 14. Vekket man derimot hjernen fra REM-søvn, var algoritmen totalt annerledes. Hierarkiet av logiske og assosiative forbindelser var borte vekk. Ved REM-søvn og drømmer var hjernen helt uinteressert i de kjedelige, snusfornuftige forbindelsene – assosiasjonene som leder fra det ene punktet til det neste. Isteden hoppet hjernen ved REM-søvn og drømmer over de åpenbare koblingene og konsentrerte seg om konsepter med fjerne forbindelser. Logikkens vaktposter hadde forlatt hjernen under REM-søvnens drømmer. Nå var det noen vidunderlig eklektiske gærninger som hadde overtatt styringen i minneassosiasjonenes galehus. Under drømmetilstanden i REM-søvn er bortimot hva som helst mulig – jo mer bisart, desto bedre, lot resultatene til å si.

Disse to eksperimentene med anagramløsning og semantisk kartlegging viste hvor radikalt forskjellige prinsipper som styrer hjernen når den drømmer, og under NREM-søvn og våken tilstand. Idet vi går inn i REM-søvn og drømmene fester grepet, begynner en form for inspirert minneblanding å melde seg. Vi trenger ikke lenger begrense oss til å se de mest typiske og opplagte forbindelsene mellom to enheter i hukommelsen. Tvert imot blir hjernen aktivt tilbøyelig til å se etter de fjerneste og minst åpenbare koblingene mellom forskjellige informasjonssamlinger.

Denne åpningen av hukommelsen minner om å kikke inn i motsatt ende av et teleskop. Hvis målet er noe kreativt og annerledes, ser vi feil vei gjennom teleskopet når vi er våkne. Vi anlegger et nærsynt, ekstremt fokusert og smalt perspektiv som ikke kan fange inn hele informasjonskosmoset som finnes i storhjernen. Når vi er våkne, ser vi bare et lite utvalg av alle forbindelsene det er mulig å trekke mellom minner. Imidlertid er det stikk motsatt når vi går inn i drømmetilstanden og begynner å se gjennom den andre (riktige) enden av minnenes teleskop. Ved hjelp av drømmenes vidvinkelobjektiv kan vi gripe hele den lagrede informasjonens stjernehimmel og alle de mulige forbindelsene i kreativitetens tjeneste.





## Minnesammensmeltning i drømmenes ovn


Ser man disse to eksperimentelle funnene i sammenheng med påstandene om problemer som er blitt løst i drømme, som dem vi hørte om fra Dmitrij Mendelejev, så trer to klare, vitenskapelig etterprøvbare hypoteser frem.

For det første: Hvis vi mater en våken hjerne med ingrediensene i et problem, skal det først og fremst – om ikke utelukkende – dukke opp nyskapende koblinger og løsninger etter REM-søvn og drømmer, i større grad enn om man bruker like lang tid til å pønske på problemet i våken tilstand. For det andre bør innholdet i drømmene være avgjørende for hvor stor nytte man har av denne hyperassosiative problemløsningshjelpen, utover selve REM-søvnen. Akkurat som med virkningen REM-søvn har på vår emosjonelle og psykiske helse, som vi så på i forrige kapittel, vil det sistnevnte bevise at REM-søvn er nødvendig, men ikke nok. Det er både selve drømmingen og innholdet i drømmene som avgjør virkningen på kreativiteten.

Det er nøyaktig dette vi og andre har sett gang på gang. Som et eksempel kan vi si at jeg lærer deg en enkel regel om forholdet mellom to gjenstander, A og B, som er slik at A er å foretrekke fremfor B (A > B). Så lærer jeg deg et annet forhold, nemlig at gjenstand B er å foretrekke fremfor gjenstand C (B > C). To adskilte enkeltpremisser. Hvis jeg så viser deg A og C sammen og spør hva du velger, vil du sannsynligvis velge A fremfor C, siden hjernen din har foretatt en logisk slutning. Du tok to minner du allerede hadde (A > B og B > C), og med en fleksibel sammensetning (A > B > C) kom du frem til et helt nytt svar på et spørsmål som ikke var blitt stilt før (A > C). Det er dette den relasjonsbaserte minneprosesseringen kan gjøre, og det er denne prosesseringen som får en real vitamininnsprøytning under REM-søvn.

I en studie jeg gjennomførte sammen med en kollega fra Harvard, dr. Jeffrey Ellenbogen, lærte vi deltagerne en rekke slik enkeltpremisser som hang sammen i en lang kjede av innbyrdes koblinger. Så ga vi deltagerne prøver som ikke bare lot oss bedømme hvor godt de husket disse parene, men også hvor god kunnskap de hadde om hvordan enhetene hang sammen i en kjede av assosiasjoner. Bare de som hadde sovet og opplevd REM-søvn med masse drømmer sent om morgenen, viste tegn til å koble minnene sammen (A > B > C > D > E > F, osv.) slik at de ble i stand til å foreta større assosiasjonssprang (f.eks. B > E). Den samme forbedringen fant vi etter 60 til 90 minutter lange høneblunder på dagtid som også omfattet REM-søvn.

Det er søvnen som bygger forbindelser mellom opplysninger med fjerne forbindelser som ikke er åpenbare i dagens våkne lys. Deltagerne gikk og la seg med en samling løse brikker og våknet med et ferdig løst puslespill. Dette er forskjellen mellom kunnskap (å huske enkeltopplysninger) og visdom (å forstå hva de innebærer når de settes sammen). Eller, enklere sagt, mellom læring og forståelse. REM-søvn lar hjernen ta steget forbi det førstnevnte og for alvor gripe det sistnevnte.

Noen kan nok synes at denne sammenkjedingen av informasjon er banal, men det er en av de fremste egenskapene som skiller hjernen fra en datamaskin. Datamaskiner kan lagre tusenvis av enkeltfiler presist. Men alminnelige datamaskiner kobler ikke filene intelligent sammen i et stort antall kreative kombinasjoner. Isteden ligger bare filene der hver for seg som isolerte øyer. Menneskets minner blir derimot koblet sammen i et rikholdig nett av assosiasjoner som fører til en fleksibel evne til å tenke fremover. Vi har REM-søvnen, og drømmene, å takke for mye av dette harde, oppfinnsomme arbeidet.





## Kodeknekking og problemløsning


REM-søvnen nøyer seg ikke med bare å smelte opplysninger sammen på kreativt vis, men kan også gå et skritt lenger. REM-søvnen er i stand til å skape abstrakt overordnet kunnskap og overgripende konsepter på grunnlag av sett med informasjon. Tenk på en erfaren lege som tilsynelatende intuitivt klarer å stille en diagnose på bakgrunn av flere titalls forskjelligartede og vage symptomer hun observerer hos en pasient. Slike abstrakte evner kan komme etter mange års erfaring og hardt arbeid, men det er også nøyaktig den samme måten å trekke ut poenget på som vi har sett at REM-søvnen kan få til i løpet av én natt.

Et nydelig eksempel er små barn som trekker grammatiske regler ut av et språk de må lære. Selv 18 måneder gamle barn har vist seg å kunne avlede overordnede grammatiske strukturer i nye språk de hører, men ikke før de har sovet etter den første eksponeringen. Som du sikkert husker, dominerer REM-søvnen ekstra sterkt i denne tidlige perioden i livet, og vi tror at denne REM-søvnen spiller en avgjørende rolle i språkutviklingen. Men dette er en virkning som varer utover barndommen – svært like resultater er blitt rapportert fra voksne som må lære nye språk og grammatiske strukturer.

Det kanskje aller mest slående beviset på innsikten søvnen gir, som jeg ofte trekker frem når jeg holder foredrag for gründerbedrifter eller selskaper innen teknologi eller innovasjon for å hjelpe dem med å prioritere søvn for de ansatte, kommer fra en studie som er gjennomført av dr. Ullrich Wagner ved Universitetet i Lübeck i Tyskland. Du kan tro meg når jeg sier at du helst ikke vil være med som deltager i disse eksperimentene. Ikke fordi du blir nødt til å lide deg gjennom mange dager med ekstrem søvnmangel, men fordi du blir nødt til å jobbe deg gjennom hundrevis av grufullt slitsomme tallrekkeoppgaver, omtrent som å måtte løse divisjonsoppgaver med skriftlig utregning i en time eller enda lenger. «Slitsomme» er faktisk å si det for mildt. Det er slett ikke umulig at enkelte kan ha mistet lysten til å leve mens de satt og løste disse mange hundre oppgavene! Dette vet jeg fordi jeg har tatt testen selv.

Du får beskjed om at du kan jobbe deg gjennom oppgavene ved hjelp av bestemte regler du får utdelt i begynnelsen av eksperimentet. Det de utspekulerte forskerne ikke sier noe om, er at det finnes en hemmelig regel, eller snarvei, som gjelder for alle oppgavene. Hvis man oppdager denne innebygde juksemetoden, kan man løse langt flere oppgaver på mye kortere tid. Jeg skal straks komme tilbake til denne snarveien. Tolv timer etter at deltagerne hadde løst flere hundre slike oppgaver, skulle de komme tilbake og nok en gang arbeide seg gjennom hundrevis av de utmattende oppgavene. Avslutningsvis i den andre økten spurte forskerne om deltagerne hadde oppdaget den skjulte regelen. Noen av deltagerne hadde vært våkne i den tolv timer lange perioden gjennom dagen, mens andre hadde fått en åtte timer lang natts søvn.

Etter å ha vært våkne gjennom dagen klarte nokså ynkelige 20 prosent av deltagerne å få øye på den innebygde snarveien, til tross for at de fikk anledning til å tenke bevisst over problemet så mye de ønsket. For de av deltagerne som hadde sovet om natten – og nytt godt av REM-søvnen på morgenkvisten – var det noe annet. Nesten 60 prosent kom tilbake og fikk en aha-opplevelse idet de fikk øye på den skjulte jukseteknikken – noe som vil si at søvnen ga en tredobling av den kreative evnen til problemløsning!

Så da er det kanskje ikke så rart at man aldri får beskjed om å «holde seg våken på et problem». Det man får beskjed om, er å «sove på det». Interessant nok eksisterer dette uttrykket, eller noe som ligner på det, i de fleste språk (fra fransk dormir sur un problem til swahili kulala juu ya tatizo), noe som tyder på at drømmesøvnens evne til problemløsning er universell, noe hele kloden deler.





## Funksjonen følger formen – drømmenes innhold har betydning


John Steinbeck skrev: «Et problem som fortoner seg vanskelig om kvelden, er løst om morgenen når søvnens komité har hatt det under behandling.» Burde han ha hektet «drømme-» foran «komité»? Det kan se slik ut. Det er innholdet i drømmene, snarere enn det at man drømmer eller sover som sådan, som avgjør hvor stort hell man har med å løse problemer. Selv om man lenge har hevdet dette, måtte teknologien for virtuell virkelighet oppstå før vi klarte å bevise det – og i samme slengen underbygge Mendelejevs, Loewis og andre nattlige problemløseres påstander.

Min samarbeidspartner Robert Stickgold kom med et sinnrikt utformet eksperiment der deltagerne utforsket en VR-labyrint på en datamaskin. I en første læringsøkt fikk deltagerne begynne fra forskjellige tilfeldige punkter i den virtuelle labyrinten og måtte så ta seg frem og komme seg ut ved å prøve og feile. For at de skulle lære lettere, satte Stickgold ut spesielle gjenstander, som for eksempel et juletre, som kunne fungere som orienterings- eller ankerpunkter bestemte steder i den virtuelle labyrinten.

Nesten hundre deltagere utforsket labyrinten i den første læringsøkten. Deretter tok halvparten av dem en høneblund på 90 minutter, mens den andre halvparten ble sittende oppe og se en film, alle overvåket med elektroder festet til hodet og ansiktet. I løpet av de 90 minuttene vekket Stickgold fra tid til annen de sovende deltagerne og spurte dem om innholdet i eventuelle drømmer de hadde hatt. Gruppen som satt våkne, ble spurt om det var noen bestemte tanker som gikk gjennom hodet på dem. Da de 90 minuttene var gått, og etter enda en times tid for at søvndrukkenheten skulle slippe taket i dem som hadde sovet, ble alle sendt inn i den virtuelle labyrinten igjen og testet nok en gang for å se om de gjorde det bedre enn under den første læringsøkten.

Det kommer vel neppe som noen overraskelse nå at de deltagerne som hadde sovet, hadde den beste hukommelsen for labyrintoppgaven. De fant navigasjonspunktene enkelt og tok seg fortere omkring i og ut av labyrinten enn dem som ikke hadde sovet. Det overraskende resultatet var imidlertid hvor mye drømmene hadde å si. De deltagerne som hadde sovet og fortalt at de hadde drømt om elementer fra labyrinten eller motiver som var klart knyttet til den, viste nesten ti ganger større forbedring i løsningen av oppgaven enn dem som både hadde sovet like mye og drømt, men som ikke hadde hatt drømmer knyttet til labyrinten.

Som i sine tidligere studier fant Stickgold ut at disse supernavigatørenes drømmer ikke var noen direkte reprise av læringsprosessen de hadde vært igjennom da de var våkne. For eksempel sto det i drømmerapporten en av deltagerne skrev: «Jeg tenkte på labyrinten og fikk vel på en måte mennesker til å fungere som kontrollpunkter, og det minnet meg om en reise jeg var på for noen år siden der vi dro og så på noen flaggermushuler som liksom var litt sånn labyrintiske.» Det var ingen flaggermus i Stickgolds virtuelle labyrint, og ikke mennesker eller kontrollpunkter heller. Det var tydelig at den drømmende hjernen ikke bare spilte om eller gjenskapte nøyaktig det som hadde skjedd i labyrinten. Drømmealgoritmen valgte isteden ut sentrale fragmenter av læringsprosessen og forsøkte å plassere de nye erfaringene i katalogen av tidligere kunnskap.

I likhet med en dyktig intervjuer spør drømmene ut de nye selvbiografiske erfaringene og setter disse i sammenheng med tidligere opplevelser og meritter, slik at det veves et rikholdig og meningsfylt teppe. «Hvordan kan jeg forstå og koble det jeg nettopp har lært, til det jeg allerede vet, og samtidig få innsikt i nye forbindelser og åpenbaringer?» Og: «Hva har jeg gjort i fortiden som kan komme til nytte når jeg skal lære denne nye oppgaven i fremtiden?» Dette er noe annet enn å befeste minner, som vi nå vet er NREM-søvnens oppgave. REM-søvnen og drømmene tar det vi har lært i én sammenheng og prøver å sette det i forbindelse med andre sammenhenger som ligger lagret i hjernen.

Når jeg holder foredrag og kommer inn på disse oppdagelsene, er det enkelte som trekker dem i tvil med henvisning til historiske figurer som var kjent for å sove lite, men allikevel var oppsiktsvekkende kreative. En person som ofte nevnes i denne sammenhengen, er oppfinneren Thomas Edison. Vi kommer aldri til å få vite om Edison virkelig sov så lite som enkelte, deriblant han selv, hevder. Det vi derimot vet, er at Edison hadde for vane å ta høneblunder. Han forsto drømmenes kreative kraft og brukte denne uten blygsel som et redskap han kalte «geniavbrekket».

Edison skal angivelig ha pleid å sette en stol ved siden av skrivebordet og legge et brett med penn og papir over armlenene. Så tok han en kasserolle som han satte opp ned på gulvet rett under det høyre armlenet. Som om dette ikke var eiendommelig nok, tok han så et par–tre stålkuler i høyre hånd. Til slutt satte han seg i stolen og la høyrehånden på armlenet mens han holdt rundt stålkulene. Først da la Edison seg tilbake i stolen og lot seg sluke av søvnen. Idet han begynte å drømme, slappet musklene av, og han slapp stålkulene slik at de falt ned på kasserollen på gulvet og vekket ham. Så skrev han ned alle de kreative ideene som fløt gjennom den drømmende hjernen. Genialt, ikke sant?





## Å styre drømmene – bevisste drømmer


Det går ikke an å avslutte et kapittel om drømmer uten å ha nevnt bevisste drømmer. Bevisste drømmer inntreffer når man blir klar over at man drømmer. I dagligtale brukes imidlertid begrepet oftest om at man får bevisst kontroll over hva man drømmer, og evnen til å påvirke opplevelsen, for eksempel ved at man bestemmer seg for å fly, eller kanskje til og med påvirke drømmens funksjon, for eksempel problemløsning.

En gang trodde man bevisste drømmer var en bløff. Forskerne diskuterte om fenomenet i det hele tatt eksisterte. Det er forståelig at mange er skeptiske. For det første fremstår den allerede uhørte erfaringen det er å drømme som enda mer bisarr når noen hevder å ha bevisst kontroll over det som vanligvis er en ikke-viljestyrt prosess. Og for det andre: Hvordan kan man objektivt bevise en subjektiv påstand, og særlig når den som fremsetter påstanden, ligger og sover mens det pågår?

For fire år siden ryddet et sinnrikt eksperiment all tvil av banen. Noen forskere la mennesker som opplevde bevisste drømmer, i en MR-skanner. Disse deltagerne hadde på forhånd gjentatte ganger knyttet først den venstre og deretter den høyre hånden mens de var våkne. Forskerne tok bilder av hjerneaktiviteten slik at de kunne avgjøre nøyaktig hvilke områder av hjernen som styrte hver av hendene hos den enkelte deltager.

Deltagerne fikk så sovne inne i MR-maskinen og gikk inn i REM-søvn slik at de kunne drømme. Under REM-søvn blir imidlertid alle viljestyrte muskler lammet, slik at de drømmende ikke kan leve ut det de erfarer i tankene. Men musklene som styrer øyet, unnslipper lammelsen – noe som har gitt navn til søvnfasen. De som erfarte bevisste drømmer, kunne utnytte det at øynene var fri, til å kommunisere med forskerne ved hjelp av øyebevegelser. Gjennom bestemte bevegelser som var avtalt på forhånd, skulle forskerne dermed få beskjed om hva som foregikk i drømmen (f.eks. beveget deltagerne øyet tre ganger bestemt mot høyre idet de fikk bevisst kontroll over drømmen, to ganger mot høyre før de knyttet den høyre hånden, og så videre). Mennesker som ikke opplever bevisste drømmer, synes ofte det er vanskelig å tro at det er mulig å gjøre slike bestemte øyebevegelser mens man sover, men det er ikke mulig å tvile når man har sett noen gjøre det gjentatte ganger.

Når deltagerne ga signal om at den bevisste drømmen var i gang, begynte forskerne å ta MR-bilder av hjerneaktiviteten. Kort tid etter kom det signal fra de sovende deltagerne om at de hadde tenkt å bevege venstre- og høyrehånden annenhver gang, igjen og igjen, akkurat som de hadde gjort mens de var våkne. De beveget ikke fysisk på hendene – det kunne de ikke på grunn av lammelsen under REM-søvnen. Men i drømmen beveget de dem.

Dette var i det minste den subjektive oppfatningen deltagerne rapporterte om da de våknet. Resultatene fra MR-skanningen bekreftet objektivt at de ikke løy. De samme områdene av hjernen som hadde vært aktive da deltagerne beveget høyre- og venstrehånden fysisk, lyste opp da de bevisste drømmerne signaliserte at de knyttet hendene i drømme!

Det fantes ikke tvil. Forskerne hadde skaffet objektivt, hjernebasert bevis på at bevisste drømmere kan styre når og hva de drømmer, mens de drømmer. Andre studier som har benyttet seg av lignende teknikker med kommunikasjon gjennom øyebevegelser, har også vist at mennesker kan gi seg selv orgasme under bevisste drømmer, et resultat som (modige) forskere særlig hos menn kan bekrefte objektivt med fysiologiske kriterier.

Det er fremdeles uklart om bevisste drømmer er gunstig eller ugunstig, i og med at godt over 80 prosent av befolkningen ikke opplever dem. Hadde det vært så nyttig å få bevisst kontroll over drømmene, ville vel moder natur ha gitt alle mennesker den evnen?

Dette argumentet hviler imidlertid på en feilaktig antagelse om at vi har sluttet å utvikle oss. Det er mulig at bevisste drømmere er det neste skrittet i Homo sapiens’ utvikling. Kommer disse menneskene til å bli selektert i fremtiden, delvis på grunn av denne uvanlige drømmeevnen – en evne som kan gjøre det mulig å anvende drømmenes kreative problemløsning på utfordringene de selv eller menneskearten møter i det våkne liv, og dermed dra større og mer bevisst nytte av denne kraften?

