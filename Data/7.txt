# Kapittel 7 For ekstremt for Guinness rekordbok - Søvnmangel og hjernen


?? Kort oppsummering for GPT:
Dette kapittelet viser hvor alvorlige og skumle konsekvenser søvnmangel har for hjernen – og hvorfor Guinness rekordbok forbyr forsøk på søvndeprivasjon. Søvnmangel handler ikke om å være litt trøtt – det ødelegger hjernens funksjon.
?? Eksperimenter og effekter:
* Studier viser at bare én natt med dårlig søvn fører til store problemer med hukommelse, konsentrasjon, reaksjonstid og beslutningstaking.
* Langvarig søvnmangel fører til hjernedysfunksjon, nesten som om man er beruset.
* Søvnmangel påvirker prefrontal cortex – hjernens “sjef” – som svekker dømmekraft og impulskontroll.
?? Skrekkeksempler:
* Randy Gardner holdt seg våken i 11 dager i et berømt eksperiment. Han ble etter hvert forvirret, paranoid og hallusinerte.
* Dyreforsøk viser at alvorlig søvnmangel kan være dødelig – rotter som ikke fikk sove døde etter to uker.
?? Langtidseffekter:
* Kronisk søvnmangel kan gi varige kognitive problemer.
* Det gir økt risiko for Alzheimers, depresjon og angst.
?? Søvnmangel gjør hjernen treg, emosjonell og dårligere rustet til å takle livet. Dette kapittelet er en kraftig advarsel: Søvn er ikke valgfritt – det er essensielt for å overleve og fungere.


## Søvnmangel og hjernen

Etter å ha latt seg overvelde av de fellende vitenskapelige bevisene har Guinness rekordbok sluttet å anerkjenne forsøk på å sette verdensrekord i å holde seg våken. Husk at Guinness synes det er helt greit at folk tar på seg romdrakt, drar 3900 meter opp i luften i en varmluftballong, åpner døren til kapselen, stiller seg på en stige som henger fritt over kloden, og så kaster seg ned mot jorden i et fall som når en topphastighet på 1358 kilometer i timen, slik at de bryter lydmuren og skaper et overlydssmell med kroppen. Men risikoen som følger med søvnmangel blir ansett å være langt, langt større. Uakseptabelt stor, faktisk, hvis vi skal tro den vitenskapelige dokumentasjonen.

Hva slags overbevisende dokumentasjon er det så snakk om? I de neste to kapitlene skal vi se nøyaktig hvordan og hvorfor søvnmangel er så skadelig for hjernen og knyttes til så mange nevrologiske og psykiske lidelser (blant annet Alzheimers sykdom, angst, depresjon, bipolar lidelse, selvmord, slag og kroniske smerter), og på alle kroppens fysiologiske systemer, noe som bidrar til enda flere lidelser og sykdommer (blant annet kreft, diabetes, hjerteinfarkt, ufruktbarhet, vektøkning, fedme og immunsvikt). Ingen del av menneskekroppen unnslipper søvnmangelens invalidiserende, giftige skader. Som vi skal se, er vi avhengig av søvn både samfunnsmessig, organisatorisk, økonomisk, fysisk, adferdsmessig, ernæringsmessig, språklig, kognitivt og følelsesmessig.

Dette kapitlet tar for seg de alvorlige og iblant dødelige følgene for lite søvn kan ha for hjernen. Neste kapittel redegjør for søvnmangelens mangslungne – men like ødeleggende og fatale – virkning på kroppen.





## Følg med


For lite søvn kan ta livet av deg på mange måter. Noen måter tar tid, andre er mer umiddelbare. En hjernefunksjon som bukker under for den minste dose søvnmangel, er konsentrasjonen. De samfunnsmessige konsekvensene av denne formen for konsentrasjonssvikt viser seg på sitt dødeligste og mest opplagte i form av kjøring i søvnig tilstand. Hver eneste time dør noen i en trafikkulykke i USA på grunn av en feil knyttet til utmattelse.

Det er to hovedtyper av ulykker som følge av kjøring i søvnig tilstand. Den første inntreffer når folk sovner helt bak rattet. Dette skjer imidlertid ikke så ofte og forutsetter at sjåføren har akutt søvnmangel (har gått uten å sove i minst 24 timer). Den andre og vanligere årsaken er en form for midlertidig konsentrasjonstap som kalles mikrosøvn. Dette er et fenomen som bare varer i noen sekunder, og der øyelokkene glir helt eller delvis igjen. Vanligvis rammer det mennesker som lider av kronisk søvnmangel, definert som at de rutinemessig sover under syv timer per natt.

Under mikrosøvn blir hjernen et lite øyeblikk blind for verden utenfor – og det er ikke bare synet som svikter, men alle sansekanaler. Vanligvis har man ingen anelse om at det skjer. Mer problematisk er det at den bevisste kontrollen over motoriske bevegelser, som dem man trenger for å betjene et ratt eller en bremsepedal, midlertidig opphører. Dermed trenger man ikke å sovne i 10–15 sekunder for å dø bak rattet. To sekunder er nok. Kommer man moderat ut av kurs under en to sekunder lang mikrosøvn i 50 kilometer i timen, kan kjøretøyet havne helt over i en annen fil. Filen kan godt gå i motsatt retning. Hvis dette skjer i 100 kilometer i timen, kan det fort bli den siste mikrosøvnen man noen gang opplever.

David Dinges ved University of Pennsylvania, en titan i søvnforskningen og en av mine personlige helter, har gjort mer enn noen annen forsker i historien for å besvare dette fundamentale spørsmålet: Hva er et menneskes driftstid? Med andre ord: Hvor lenge kan mennesker holde seg våkne uten at det objektivt sett hemmer dem? Hvor mye søvn kan et menneske gå glipp av hver natt, og i hvor mange netter, før sentrale prosesser i hjernen svikter? Merker man selv hvor svekket man blir når man sover for lite? Hvor mange netter må man ha for å hente seg inn igjen så man fungerer som normalt, etter å ha vært utsatt for søvnmangel?

I forskningen sin bruker Dinges en avvæpnende enkel oppmerksomhetstest for å måle konsentrasjon. Man må trykke på en knapp innen en gitt tidsfrist når et lys tennes på et kontrollpanel eller en dataskjerm. Deltagerens respons og reaksjonstid blir begge målt. Deretter blir et nytt lys tent, og man må gjøre det samme. Lysene tennes i et uforutsigbart mønster, noen ganger i rask rekkefølge, andre ganger med et tilfeldig opphold som kan vare i flere sekunder.

Høres enkelt ut, ikke sant? Prøv å gjøre det i ti minutter i strekk, hver dag i fjorten dager. Det var det Dinges og forskningsteamet hans fikk et stort antall deltagere til å gjøre mens de ble overvåket under strenge laboratorieforhold. Alle deltagerne begynte med muligheten for en hel natt med åtte timer søvn før prøven, slik at de kunne bli målt når de var fullt uthvilt. Deretter ble deltagerne delt inn i fire grupper. Omtrent som i en legemiddelstudie fikk hver gruppe forskjellig «dose» med søvnmangel. En gruppe ble holdt oppe tre døgn i strekk og gikk glipp av tre netter med søvn. Den andre gruppen fikk sove i fire timer hver natt. Den tredje gruppen fikk sove i seks timer. Den heldige fjerde gruppen fikk fortsette å sove i åtte timer om natten.

Forskerne gjorde tre viktige funn. For det første: Alle dosene med søvnmangel førte til økt reaksjonstid, men det skjedde også noe mer avslørende, nemlig at deltagerne i korte perioder helt sluttet å reagere. Det var ikke langsom respons som var søvnighetens tydeligste tegn, men at responsen helt uteble. Dinges fanget opp de glippene som kalles mikrosøvn. Motsvaret ute i den virkelige verden kan være at man ikke reagerer når et barn løper etter en ball og ut i veien foran bilen man kommer kjørende i.

Når han forklarer funnene, ber Dinges en ofte om å tenke på de taktfaste pipene fra en hjertemonitor på et sykehus: pip, pip, pip. Forestill deg så den dramatiske lydeffekten man hører på akutten i tv-serier når legene er i ferd med å miste en pasient som de desperat forsøker å redde. I begynnelsen er hjerteslagene stabile – pip, pip, pip – i likhet med deltagernes respons i den visuelle konsentrasjonstesten når de er fullt uthvilt: stabil og regelmessig. Ser man på hvordan deltagerne gjør det når de har sovet for lite, lyder det omtrent som når en pasient får hjertestans: pip, pip, piiiiiiiip. Oppmerksomheten er død. Ingen bevisst respons, ingen motorisk respons. Mikrosøvn. Men så kommer hjerteslagene tilbake, som oppmerksomheten – pip, pip, pip – men bare en kort stund. Snart sier det stopp igjen: pip, pip, piiiiiiiip. Flere episoder med mikrosøvn.

Da Dinges sammenlignet antallet glipper, eller mikrosøvnepisoder, dag for dag på tvers av de fire gruppene, gjorde han et annet sentralt funn. De som sov åtte timer om natten, hadde stabile og nesten feilfrie resultater de to ukene eksperimentet varte. De som hadde gått helt uten søvn i tre netter, ble – ikke overraskende – katastrofalt svekket. Etter den første søvnløse natten økte konsentrasjonsglippene (i form av manglende respons) med over 400 prosent. Overraskelsen var at denne svekkelsen fortsatte å skyte i været som en rakett etter en annen og tredje natt uten søvn, uten tegn til å flate ut, som om den bare ville fortsette å bli mer og mer alvorlig hvis deltagerne gikk glipp av enda mer søvn.

Men det aller mest urovekkende budskapet kom fra de to gruppene som bare ble fratatt deler av nattesøvnen. Etter å ha sovet fire timer om natten i seks netter gjorde deltagerne det like dårlig som dem som hadde gått et døgn helt uten søvn – altså en 400 prosents økning i mikrosøvn. Etter elleve døgn med firetimers søvndiett gjorde deltagerne det enda dårligere, på nivå med dem som hadde dobbeltdøgnet og holdt seg våkne to netter i strekk.

Det mest bekymringsfulle i et samfunnsmessig perspektiv var deltagerne i gruppen som fikk sove i seks timer hver natt – noe som sikkert lyder kjent for mange. Ti netter med seks timer søvn var alt som skulle til for å bli like svekket i testen som en som hadde holdt seg våken i et døgn. Og akkurat som med gruppen som ikke fikk sove i det hele tatt, viste ikke utviklingen noe tegn til å flate ut for gruppene med fire og seks timer søvn. Alt tydet på at svekkelsen ville ha fortsatt å bygge seg opp i uker og måneder hvis eksperimentet hadde fortsatt.

En annen forskningsstudie, ledet av dr. Gregory Belenky ved Walter Reed Army Institute of Research, publiserte nesten identiske resultater på omtrent samme tid. De hadde også testet fire grupper med deltagere, men de hadde latt dem sove i ni timer, syv timer, fire timer og tre timer hver natt i syv dager.





Du vet ikke at du har sovet for lite når du har sovet for lite


Det tredje viktige funnet, som begge disse studiene deler, er det jeg personlig ser på som det aller farligste. Når deltagerne ble spurt om sin egen subjektive oppfatning av hvor svekket de følte seg, undervurderte de konsekvent hvor hemmet de var blitt. Vurderingen fungerte håpløst dårlig til å forutsi hvor dårlig de faktisk, objektivt sett, gjorde det i testen. Det blir det samme som en bargjest som etter å ha drukket altfor mye griper bilnøklene og med stor selvsikkerhet sier: «Jeg klarer fint å kjøre hjem.»

Like problematisk er det at man legger seg til et nytt grunnivå. Etter å ha gått med kronisk søvnmangel i flere måneder eller år venner man seg til å prestere dårligere, være mindre oppmerksom og ha mindre energi. Den svake utmattelsen blir den nye normen eller det nye grunnivået. Man innser ikke selv hvordan det vedvarende søvnunderskuddet har svekket de mentale evnene og den fysiske vitaliteten, noe som også medfører stadig dårligere helse. De færreste klarer å koble det sistnevnte til det førstnevnte. Epidemiologiske studier av gjennomsnittlig søvnvarighet tyder på at millioner av mennesker uten å være klar over det går gjennom mange år av livet med nedsatt fysisk og psykisk funksjonsevne uten noen gang fullt ut å utnytte kroppens eller sinnets potensial fordi de blindt fortsetter å sove for lite. Seksti års forskning gjør at jeg aldri tror på noen som sier at de «klarer seg helt fint med å sove fire–fem timer om natten».

Hvis vi går tilbake til Dinges’ resultater, har du kanskje gjettet at deltagerne ville prestere optimalt igjen etter å ha hentet seg inn med en god, lang natts søvn, slik mange mener at de «sover ut» i helgene for å betale søvngjelden de har opparbeidet seg i løpet av uken. Etter å ha fått sove så mye de ville i tre netter, kom imidlertid ikke deltagerne tilbake til det grunnivået de hadde ligget på etter å ha sovet i åtte timer regelmessig. Det var heller ingen av gruppene som tok igjen alle timene med søvn de hadde mistet i løpet av de foregående dagene. Som vi allerede har sett, er ikke hjernen i stand til det.

I en urovekkende senere studie tok noen australske forskere to grupper med friske voksne og skjenket én av dem til promillegrensen (0,8), mens de nektet den andre å sove i én natt. Begge gruppene gjennomgikk konsentrasjonsprøver for å få målt oppmerksomheten, og særlig hvor mange glipper de gjorde. Etter å ha vært våkne i 19 timer var den gruppen som ble nektet søvn, like kognitivt svekket som gruppen som hadde drukket. Med andre ord: Hvis du står opp klokken syv om morgenen og er våken hele dagen for så å gå ut med venner om kvelden, men ikke smaker en dråpe alkohol, har du like svekket evne til å følge med på veien som en sjåfør med promille. Faktisk begynte resultatene å stupe for deltagerne i denne studien etter at de hadde vært våkne i bare 15 timer (klokken ti om kvelden i situasjonen som er beskrevet ovenfor).

Kollisjoner er en av de viktigste dødsårsakene i de fleste land i den første verden. I 2016 offentliggjorde trafikksikkerhetsorganisasjonen AAA Foundation i Washington D.C. resultatene fra en omfattende studie av over 7000 sjåfører i USA som var blitt fulgt over en periode på to år.[1] Det viktigste funnet, som er illustrert i figur 12, viser hvor katastrofalt kjøring i søvnig tilstand er i forbindelse med kollisjoner. Har man sovet i under fire timer, øker risikoen for å kollidere tre ganger. Setter man seg bak rattet etter å ha sovet i 4 timer eller mindre natten før, har man 11,5 ganger så stor sannsynlighet for å havne i en trafikkulykke. Legg merke til at forholdet mellom færre timer søvn og økt fare for dødsfall ikke er lineært, men stiger eksponentielt. Hver time med for lite søvn fører til en dramatisk økning i faren for å kollidere, heller enn bare å dytte den forsiktig opp på neste nivå.





Kjøring i alkoholpåvirket og søvnig tilstand er begge deler livsfarlig i seg selv, men hva skjer når man gjør begge deler på én gang? Det er et betimelig spørsmål, i og med at de fleste som promillekjører, gjør det etter midnatt og ikke midt på dagen, noe som betyr at de fleste som kjører med promille, også har sovet for lite.

Vi kan nå på en realistisk, men trygg måte overvåke feilene sjåfører gjør, ved hjelp av bilsimulatorer. Ved hjelp av en slik maskin undersøkte en forskningsgruppe hvor mange ganger deltagere kjørte utenfor veien når man utsatte dem for fire forskjellige forhold: (1) åtte timer søvn, (2) fire timer søvn, (3) åtte timer søvn pluss alkoholinntak opp til promillegrensen og (4) fire timer søvn og alkoholinntak opp til promillegrensen.

De som var i gruppen med åtte timer søvn, kjørte sjelden eller aldri utenfor veien. De som hadde sovet i fire timer (den andre gruppen), var seks ganger så ofte utenfor veien som dem som var edru og uthvilt. Det samme gjaldt den tredje gruppen, som hadde sovet i åtte timer, men var over promillegrensen. Å kjøre alkoholpåvirket eller søvnig var ikke bare farlig, begge deler – de to var like farlige.

En rimelig antagelse ville være at resultatene for den fjerde gruppen kom til å gjenspeile den sammenlagte påvirkningen de to gruppene var utsatt for: fire timer søvn pluss alkoholens virkning (altså tolv ganger så mange utforkjøringer). Det viste seg å være langt verre. Den siste gruppen kjørte utfor veien nesten 30 ganger så ofte som den uthvilte og edru gruppen. Når man blandet søvnmangel og alkohol i en berusende cocktail, ble de ikke plusset sammen, men ganget med hverandre. De forsterket hverandre, som to narkotiske stoffer som er skadelige i seg selv, men som virkelig får alvorlige konsekvenser når man tar dem sammen.

Etter tredve år med intens forskning kan vi nå besvare mange av spørsmålene vi tidligere har stilt. Menneskets driftstid er omkring 16 timer. Når hjernen har vært våken i 16 timer, begynner den å svikte. Mennesker må sove i mer enn syv timer per natt for å opprettholde den kognitive yteevnen. Etter ti døgn med bare syv timer søvn fungerer hjernen like dårlig som den ville ha gjort etter et døgn helt uten søvn. Tre hele netter til å hente seg inn (altså flere netter enn det er i en helg) er ikke nok til å få yteevnen tilbake på normalt nivå en uke etter at man sov for lite. Og på toppen av det hele er ikke menneskehjernen i stand til å bedømme hvor mye søvn den mangler når den mangler søvn.

I senere kapitler skal vi komme tilbake til hva disse funnene innebærer, men de virkelige konsekvensene av kjøring i søvnig tilstand fortjener å bli nevnt her. I løpet av neste uke kommer over to millioner mennesker i USA til å sovne mens de sitter bak rattet i et motorisert kjøretøy. Det er over 250 000 i døgnet, og av åpenbare grunner skjer dette oftere på hverdager enn i helgene. Over 56 millioner amerikanere innrømmer at de sliter med å holde seg våkne bak bilrattet hver måned.

Resultatet er at søvnighet forårsaker 1,2 millioner ulykker i USA årlig. Med andre ord: En gang hvert 30. sekund mens du har sittet og lest denne boken, har det et eller annet sted i USA skjedd en bilulykke på grunn av søvnighet. Det er ytterst sannsynlig at noen har mistet livet i en bilulykke som skyldes tretthet, mens du har lest dette kapitlet.

Du blir kanskje overrasket over å høre at det skjer flere bilulykker på grunn av søvnighet enn alkohol og narkotika til sammen. Kjøring i søvnig tilstand alene er verre enn kjøring i alkoholpåvirket tilstand. Det høres kanskje ut som et kontroversielt og uansvarlig utsagn, og jeg mener på ingen måte å bagatellisere den foraktelige handlingen promillekjøring er. Allikevel er påstanden sann av denne enkle grunnen: De som kjører etter å ha drukket, er ofte trege med å bremse og trege med å svinge unna. Men når man sovner, eller opplever mikrosøvn, slutter man helt å reagere. De som opplever mikrosøvn eller har sovnet bak rattet, bremser ikke i det hele tatt, og de gjør heller ikke noe forsøk på å unngå ulykker. Derfor har kollisjoner som skyldes søvnighet, en tendens til å være langt mer dødelige enn kollisjoner som skyldes alkohol eller narkotika. For å si det brutalt: Sovner du bak rattet på motorveien, blir bilen til et entonns missil som farer av sted i hundre kilometer i timen, helt uten styring.

Det er ikke bare personbilsjåfører som utgjør en trussel. Søvnige lastebilsjåfører er enda farligere. Rundt 80 prosent av alle lastebilsjåfører i USA er overvektige, 50 prosent lider av klinisk fedme. Dette betyr at lastebilsjåfører har langt høyere risiko for å ha en sykdom som heter søvnapné. Den henger ofte sammen med tung snorking og fører til kronisk og alvorlig søvnmangel. Dermed har disse lastebilsjåførene 200 til 500 prosent større sannsynlighet for å bli innblandet i en trafikkulykke. Og når en lastebilsjåfør omkommer i en kollisjon som skyldes søvnighet, tar de i snitt med seg 4,5 andre mennesker i døden.

Egentlig vil jeg argumentere for at det ikke skjer ulykker på grunn av tretthet, mikrosøvn eller at sjåføren sovner. Ikke en enste én. Det er snakk om kollisjoner. Oxford English Dictionary definerer ulykker («accidents») som uventede hendelser som inntreffer tilfeldig eller uten noen åpenbar årsak. Dødsfall som følge av kjøring i søvnig tilstand er hverken tilfeldige eller uten årsak. De er forutsigbare og et direkte resultat av at sjåføren ikke har sovet nok. Dermed er de også unødvendige og mulige å forhindre. Skammelig nok bruker styresmaktene i de fleste industriland under 1 prosent av det de bruker på å motvirke promillekjøring, på å fortelle allmennheten om farene ved kjøring i søvnig tilstand.

Selv velmente helseråd kan drukne i all statistikken. Ofte må man fortelle tragiske personlige historier for at budskapet skal synke inn. Det finnes mange tusen slike hendelser jeg kunne ha skildret. Men la meg bare fortelle om én i håp om å redde deg fra farene som følger av å kjøre etter å ha sovet for lite.

Union County i Florida, januar 2006: En skolebuss med ni barn stanset ved et stoppskilt. En Pontiac Bonneville med syv mennesker om bord kom kjørende og stanset bak bussen. I samme øyeblikk kom en attenhjuls lastebil dundrende bortover veien bak de to andre kjøretøyene. Den stanset ikke. Lastebilen traff Pontiacen, kjørte over den og traff bussen med bilen presset sammen som et trekkspill under seg. Alle de tre kjøretøyene beveget seg over en grøft og videre bortover, samtidig som den smadrede Pontiacen tok fyr og ble innhyllet i flammer. Skolebussen snurret rundt mot klokken og skrenset videre. Den befant seg nå på den andre siden av veien og bak frem. Slik fortsatte den i nøyaktig 100 meter, da den havnet utfor veien og krasjet inn i en tett treklynge. Sammenstøtet førte til at tre av de ni barna ble kastet ut av vinduene i bussen. Alle de syv passasjerene i Pontiacen omkom, i likhet med bussjåføren. Lastebilsjåføren og alle de ni barna i bussen ble alvorlig skadet.

Lastebilsjåføren var kompetent og autorisert. Alle toksikologiske blodprøver var negative. Imidlertid kom det etter hvert frem at han hadde vært våken i 34 timer i strekk og hadde sovnet bak rattet. Alle de syv som omkom i Pontiacen, var barn eller ungdommer. Fem av de syv barna i bilen var fra samme familie. Eldstemann om bord var en tenåring som hadde sertifikat og satt bak rattet. Yngstemann var et barn på 20 måneder.

Det er mye jeg håper leserne vil ta med seg fra denne boken. Dette er noe av det viktigste: Hvis du er søvnig når du kjører, må du være så snill å stoppe. Det er livsfarlig. Et annet menneskes død er en forferdelig byrde å bære. La deg ikke narre av alle teknikkene som folk sier man kan bruke for å bekjempe søvnighet når man kjører, men som ikke virker.[2] Mange av oss tror vi kan overvinne søvnighet med ren og skjær viljestyrke, men slik er det dessverre ikke. Den som går ut fra at det er annerledes, kan sette livet på spill, og dessuten livet til familiemedlemmer eller venner som sitter på i bilen, og livet til andre på veien. Noen får bare én anledning til å sovne bak rattet før de mister livet.

Hvis du merker at du føler deg søvnig mens du kjører, eller at du faktisk sovner bak rattet, er det best å stoppe for natten. Hvis du virkelig er nødt til å fortsette – og har kommet til den beslutningen etter å ha vurdert hvor livsfarlig det faktisk er – bør du stanse bilen i en trygg veilomme en liten stund. Ta en liten lur (20–30 minutter). Når du våkner, må du ikke begynne å kjøre. Du er fortsatt rammet av søvndrukkenhet – søvnens ettervirkning i våken tilstand. Vent i ytterligere 20–30 minutter, kanskje etter å ha tatt en kopp kaffe hvis du absolutt må, før du begynner å kjøre igjen. Dette får deg imidlertid bare et stykke på vei før du må lade batteriene igjen, og man får mindre igjen for det for hver gang. Til syvende og sist koster det mer enn det smaker – i verste fall livet.





## Kan det hjelpe med en lur?


I 1980- og 1990-årene gjennomførte David Dinges, sammen med sin kløktige samarbeidspartner (og nyvalgt leder for det nasjonale tilsynet for trafikksikkerhet på motorveier i USA) dr. Mark Rosekind, en ny rekke med banebrytende studier, og denne gangen undersøkte de fordeler og ulemper ved å ta en lur når søvnmangel ikke var til å unngå. Det var de som oppfant begrepet «power nap»?(«kraftlur»)?– eller rettere sagt avfant seg med det. Mye av arbeidet foregikk i samarbeid med luftfartsbransjen og tok for seg piloter på langdistanseflyvninger.

Det farligste punktet i en flyvning er landingen, som kommer helt til slutt i reisen, da det gjerne er lengst siden man har sovet. Husk hvor søvnig man blir etter en flytur over Atlanterhavet om natten etter å ha vært på farten i over et døgn. Ville du ha følt deg på topp, klar til å lande en Boeing 747 med 467 passasjerer om bord, hvis du tilfeldigvis er kvalifisert til å gjøre det? Det er i denne flyvningens siste fase, i bransjen kjent som approach eller innflyvningsfasen, at 68 prosent av alle skrogtap (en eufemisme for katastrofale flyulykker) inntreffer.

Forskerne tok fatt på det følgende spørsmålet, som ble stilt av det amerikanske luftfartstilsynet (FAA): Hvis en pilot bare har mulighet til å ta en kort lur (40–120 minutter) innenfor en periode på 36?timer,?når?bør den tas for å minimere kognitiv utmattelse og oppmerksomhetstap: tidlig den første kvelden, midt på natten eller sent neste morgen?

Dinges og Rosekind kom med en snedig, biologisk fundert forutsigelse som umiddelbart kunne virke ulogisk. De trodde at man ved å legge inn en høneblund foran en lang periode uten søvn kunne skaffe seg en buffer som riktignok bare var midlertidig og ufullstendig, men som kunne beskytte hjernen mot katastrofale glipper i konsentrasjonen. De hadde rett. Pilotene ble mindre rammet av mikrosøvn i flyvningens siste etappe når de tok en lur tidlig kvelden før, sammenlignet med når de tok en like lang lur midt på natten eller om morgenen, når søvnmangelen allerede hadde satt inn støtet.

De hadde oppdaget søvnens svar på tanken om forebyggelse fremfor behandling i medisinen. Med det førstnevnte forsøker man å avverge et problem før det oppstår, med det sistnevnte å utbedre problemet når det er blitt virkelighet. Slik var det med høneblunder også. Disse korte søvnperiodene reduserte faktisk, hvis de ble tatt tidlig, antallet ganger pilotene sank inn i lett søvn under flyvningens kritiske siste 90?minutter. Søvnen trengte seg på færre ganger, ifølge målinger foretatt med elektroder på hodet til pilotene.

Da Dinges og Rosekind rapporterte funnene til FAA, anbefalte de at «profylaktiske høneblunder» – høneblunder tidlig under langdistanseflyvninger – ble innført som rutine for piloter, slik luftfartsmyndighetene mange andre steder i verden nå tillater. FAA stolte på funnene, men lot seg ikke overbevise av terminologien. De mente at ordet «profylaktisk» kom til å gi opphav til mange spydige morsomheter blant pilotene. Dinges foreslo «planlagte høneblunder» som et alternativ. FAA likte ikke dette heller, de mente det klang for mye av «styreromsspråk». De foreslo «power napping», som de syntes passet bedre i lederyrker – andre eksempler kunne være direktører og befal i militæret. Og dermed var «kraftluren» født.

Problemet er imidlertid at folk – og særlig de som sitter i slike stillinger – feilaktig begynte å anta at en power nap på 20 minutter var alt man trengte for å overleve og fungere med perfekt, eller i det minste akseptabel, oppvakthet. Begrepet «power nap» har blitt synonymt med en ukorrekt antagelse om at disse lurene lar mennesker klare seg uten tilstrekkelig søvn, natt etter natt, særlig når de kombineres med rundhåndet koffeininntak.

Uansett hva du har hørt eller lest i populære medier, finnes det ikke noe vitenskapelig belegg for at et medikament, et apparat eller all viljestyrke i verden kan erstatte søvn. En power nap kan nok midlertidig øke den grunnleggende konsentrasjonen når man har sovet for lite, slik koffein også kan gjøre opp til en viss grense. Men ifølge senere studier som Dinges og mange andre (blant andre jeg) har gjennomført, kan hverken høneblunder eller koffein berge de mer komplekse hjernefunksjonene, som læring, hukommelse, emosjonell stabilitet, kompliserte resonnementer eller beslutningstagning.

En dag kommer vi kanskje til å finne et slikt botemiddel. Men for øyeblikket finnes det ikke noe legemiddel med en dokumentert evne til å erstatte de gevinstene en hel natts søvn tilfører hjernen og kroppen. David Dinges har sendt ut en åpen invitasjon til alle som mener å kunne overleve på lite søvn, til å komme til søvnlaboratoriet hans for et ti dager langt opphold. Der vil han pålegge vedkommende det regimet med lite søvn som han eller hun har skrytt på seg, og måle den kognitive yteevnen. Dinges er med rette sikker på at han kommer til å påvise en kategorisk svekkelse av hjernens og kroppens funksjoner. Så langt har ingen av dem som har meldt seg frivillig, klart å leve opp til sine egne påstander.

Vi har imidlertid oppdaget en ytterst særsynt gruppe mennesker som later til å kunne klare seg med seks timer søvn uten mer enn minimal svekkelse – en slags søvnløs elite. Man kan gi dem mulighet til å sove i time etter time i laboratoriet, uten vekking av noe slag, og de sover allikevel helt naturlig så kort, og ikke lenger. Det kan se ut til at deler av forklaringen ligger i genene, nærmere bestemt en undervariant av et gen som heter BHLHE41.[3] Forskere forsøker nå å finne ut hva dette genet gjør, og hvordan det kan gjøre eieren så motstandsdyktig mot lite søvn.

Det er sikkert en del lesere som tror de tilhører denne gruppen, når de hører dette. Det er ytterst, ytterst usannsynlig. Genet er forbløffende sjeldent, og det er bare et ørlite antall mennesker i verden som antas å være bærere av denne anomalien. For å understreke poenget ytterligere vil jeg sitere en forskerkollega, dr. Tomas Roth ved Henry Ford Hospital i Detroit, som en gang sa: «Antallet mennesker som kan overleve med fem timer søvn per døgn eller mindre uten å svekkes, uttrykt som en prosentandel av befolkningen og rundet av til nærmeste hele tall, er null.»

Bare en brøkdel av 1 prosent av befolkningen er virkelig motstandsdyktige mot virkningen kronisk søvnmangel har på alle hjernefunksjoner. Det er langt, langt mer sannsynlig at du blir truffet av lynet (sannsynligheten for at det skjer i løpet av livet, er 1 til 12 000), enn at du virkelig er i stand til å takle utilstrekkelig søvn på grunn av et sjeldent gen.





## Følelsesmessig irrasjonalitet


«Det bare klikka for meg, og så …» Disse ordene opptrer ofte i gjenfortellingen av en tragedie der en soldat reagerer irrasjonelt overfor en provoserende sivilist, en lege overfor en storforlangende pasient eller en mor eller far overfor et uskikkelig barn. I alle disse situasjonene er det trette mennesker som har sovet for lite, som utøser urettmessig harme og fiendtlighet over andre.

Vi er mange som vet at for lite søvn kan herje vilt med følelsene. Vi kan til og med merke når det skjer med andre. En annen vanlig situasjon du kan se for deg, er en mor eller far som holder et hylende og gråtende barn på fanget og midt i levenet snur seg mot deg og sier: «Steven sov så lite i natt, skjønner du.» Foreldre verden over vet at når et barn sover dårlig om natten, fører det til dårlig humør og lav emosjonell smertegrense dagen etter.

Følelsesmessig irrasjonalitet er subjektivt og anekdotisk sett et utbredt fenomen, men inntil nylig visste vi ikke hvor dypt søvnmangel påvirker den emosjonelle hjernen på nevralt nivå, til tross for alle de yrkesmessige, psykiatriske og samfunnsmessige konsekvensene det har. For noen år siden gjennomførte jeg og teamet mitt en studie hvor vi tok for oss spørsmålet ved hjelp av MR-skannere.

Vi undersøkte to grupper med unge, friske voksne. Den ene gruppen holdt seg våken hele natten, under full overvåkning i laboratoriet, mens den andre sov som normalt. Under hjerneskanningen dagen etter ble deltagerne i begge grupper vist de samme 100 bildene, som spente fra nøytralt emosjonelt innhold (f.eks. en kurv, et stykke drivved) til emosjonelt negativt (f.eks. et hus i brann, en giftslange klar til hugg). Ved hjelp av dette følelsesmessige spektrumet av bilder kunne vi sammenligne en økning i hjernens reaksjon på stadig mer negative emosjonelle triggere.

Analysen av hjerneskanningene viste de største utslagene jeg til dags dato har målt som forsker. Amygdala – en struktur som ligger på høyre og venstre side av hjernen og er viktig for å utløse sterke følelser som sinne og raseri, og som er knyttet til «kamp eller flukt»-reaksjoner – viste en økning på over 60 prosent i følelsesmessig reaktivitet hos dem som hadde sovet for lite. Til sammenligning viste hjerneskanningene av deltagerne som hadde fått en hel natts søvn, en behersket, moderat reaksjon i amygdala, til tross for at bildene var de samme. Det er som om hjernen faller tilbake på et primitivt, ukontrollert reaksjonsmønster når vi sover for lite. Vi får ubeherskede, upassende følelsesmessige reaksjoner og klarer ikke å se det som skjer, i en bredere eller gjennomtenkt sammenheng.

Dette svaret førte til et nytt spørsmål: Hvorfor ble hjernens følelsessentre så overfølsomme uten søvn? Senere MR-studier med mer avanserte analyser lot oss utpeke hovedårsaken. Etter en hel natts søvn var det en sterk kobling mellom amygdala og den prefrontale hjernebarken – den delen av hjernen som sitter like over øynene, som er mest utviklet hos mennesker sammenlignet med andre primater, og som bidrar til rasjonell, logisk tenkning og beslutningstagning – slik at det dype følelsessenteret i hjernen ble regulert med hemmende innflytelse. Etter en hel natt med rikelig søvn har vi en fin balanse mellom den emosjonelle gasspedalen (amygdala) og bremsen (den prefrontale hjernebarken). Men uten søvn brytes det sterke båndet mellom disse to områdene i hjernen. Vi klarer ikke å tøyle de primitive impulsene – det blir for mye emosjonell gasspedal (amygdala) og for lite regulerende brems (den prefrontale hjernebarken). Uten den rasjonelle kontrollen søvnen skjenker oss hver natt, havner vi nevrologisk – og dermed også følelsesmessig – i ubalanse.

Nylig har studier utført av et forskningsteam i Japan gjentatt funnene våre, men de har gjort det ved å begrense deltagernes søvn til fem timer om natten i fem netter. Uansett hvordan man frarøver hjernen søvn – akutt, gjennom en hel natt, eller kronisk, med for lite søvn flere netter på rad – er de emosjonelle konsekvensene for hjernen de samme.

Da vi utførte de opprinnelige eksperimentene, ble jeg slått av hvordan deltagernes humør og følelser svingte hit og dit som en pendel. På et blunk kunne de søvnløse deltagerne gå fra å være irritable og rastløse til å bli susete og flirete, for så med ett å bli nådeløst negative igjen. De tilbakela enorme emosjonelle avstander, fra det negative via det nøytrale til det positive og tilbake igjen, i løpet av oppsiktsvekkende kort tid. Det var åpenbart noe jeg ikke hadde forstått. Jeg ble nødt til å utføre en søsterstudie til den jeg nettopp har beskrevet, men denne gangen undersøke hvordan en hjerne som har sovet for lite, reagerer på stadig mer positive og givende opplevelser, som spennende bilder av ekstremsport, eller muligheten for å vinne stadig større summer ved å utføre meningsfylte oppgaver.

Vi oppdaget at de søvnløses striatum, et annet dypt følelsessenter i hjernen som ligger like over og bak amygdala, og som er forbundet med impulsivitet og belønning og gjennomsyret av kjemikaliet dopamin – var blitt hyperaktivt i møte med de givende, lystbetonte opplevelsene. Akkurat som med amygdala hang den økte følsomheten i dette hedonistiske hjerneområdet sammen med tap av rasjonell kontroll fra den prefrontale hjernebarken.

For lite søvn skyver altså ikke hjernen over i et negativt humør og holder den der. Når hjernen har sovet for lite, svinger den heller overdrevent mellom følelsenes positive og negative ytterpunkter.

Man skulle kanskje tro at det førstnevnte veide opp for det sistnevnte, slik at problemet ble nøytralisert. Dessverre er det ikke slik følelsene, og veiledningen de gir om hva som er de beste beslutningene og reaksjonsmåtene, fungerer. Ytterpunktene er ofte farlige. Depresjon og ekstremt negativt humør kan for eksempel gi mennesker en følelse av å være verdiløse og få dem til å tvile på verdien av å leve. Dette er et problem det nå finnes tydeligere dokumentasjon for. Studier av ungdommer har vist en forbindelse mellom søvnforstyrrelser og selvmordstanker, selvmordsforsøk og, tragisk nok, gjennomførte selvmord i dagene etterpå. Dette er nok en grunn til at samfunnet og foreldre bør oppmuntre tenåringer til å sove masse heller enn å irettesette dem, særlig med tanke på at selvmord er den nest vanligste dødsårsaken blant unge voksne i industrialiserte land, etter trafikkulykker.

For lite søvn er også blitt knyttet til aggresjon, mobbing og adferdsproblemer hos barn i mange aldersgrupper. En lignende sammenheng mellom søvnmangel og vold er blitt observert blant voksne innsatte i fengsler – steder som, må jeg få legge til, er sørgelig dårlige til å fremme den søvnen som kunne ha ført til mindre aggresjon, vold, psykiske forstyrrelser og selvmord, som i tillegg til å være et humanitært problem koster skattebetalerne dyrt.

De voldsomme svingningene i det positive humøret skaper like store problemer, selv om konsekvensene er annerledes. Overfølsomhet for lystbetonte opplevelser kan føre til at man oppsøker intense følelser, tar sjanser og blir avhengig. Det er godt kjent at søvnforstyrrelser går hånd i hånd med misbruk av avhengighetsskapende stoffer.[4] For lite søvn påvirker også sannsynligheten for tilbakefall i en rekke avhengighetslidelser og er knyttet til belønningssug som ikke blir tøylet siden det rasjonelle hovedkontoret i den prefrontale hjernebarken mangler kontroll.[5] I sammenheng med forebyggende arbeid er det relevant at for lite søvn i barndommen er en viktig faktor som kan forutsi tidlig bruk av narkotika og alkohol i sene ungdomsår, selv når man korrigerer for andre høyrisikofaktorer som angst, oppmerksomhetsforstyrrelser og foreldres narkotikabruk.[6] Nå forstår du sikkert hvorfor de pendelaktige humørsvingningene søvnmangel gir, er så bekymringsfulle, og slett ikke nøytraliserer hverandre.

Eksperimentene der vi undersøkte friske mennesker i en hjerneskanner, ga oss grunnlag for å reflektere over sammenhengen mellom søvn og psykisk sykdom. Pasientene har ikke normal søvn ved noen av de viktigste psykiske lidelsene. Dette gjelder depresjon, angst, posttraumatisk stresslidelse (PTSD), schizofreni og bipolar lidelse (tidligere kjent som manisk-depressiv psykose).

Psykiatrien har lenge vært klar over sammenfallet mellom søvnforstyrrelser og psykiske sykdommer. Imidlertid har en fremherskende oppfatning i psykiatrien vært at psykiske lidelser forårsaker søvnforstyrrelser – at påvirkningen så å si er enveiskjørt. Vi har derimot påvist at ellers friske mennesker kan oppleve nevrologiske mønstre i?hjerneaktiviteten som ligner dem man ser ved mange av disse psykiske lidelsene, bare ved at man forstyrrer eller hindrer søvnen deres. Mange av de områdene i hjernen som påvirkes av psykiatriske?stemningslidelser,?er også involvert i søvnreguleringen og påvirkes av søvnmangel. Videre er mange av de genene som viser misdannelser ved psykiske lidelser, de samme genene som bidrar til å styre søvnen og døgnrytmen.

Har psykiatrien tatt feil av årsaksforholdet, slik at det i virkeligheten er søvnforstyrrelser som utløser psykiske lidelser, og ikke omvendt? Nei, en slik antagelse tror jeg blir like reduksjonistisk og upresis. Jeg tror derimot bestemt at søvnmangel og psykisk sykdom best kan beskrives som en toveiskjørt gate der trafikken går mest i den ene eller andre retningen, avhengig av sykdom.

Jeg mener ikke å si at alle psykiske lidelser skyldes for lite søvn. Det jeg derimot mener, er at søvnforstyrrelser er og blir en oversett faktor som kan utløse og/eller opprettholde en rekke psykiske lidelser, og at det her ligger et kraftig diagnostisk og terapeutisk potensial som vi ennå ikke full ut forstår eller utnytter.

Det har begynt å komme foreløpige (men ytterst interessante) forskningsresultater som underbygger dette synet. Ett eksempel dreier seg om bipolar lidelse, som de fleste har hørt omtalt som manisk-depressiv lidelse. Bipolar lidelse må ikke forveksles med depresjon, der man utelukkende synker ned i den negative enden av følelsesskalaen. Pasienter med bipolar lidelse svinger isteden frem og tilbake mellom begge endene av skalaen og opplever farlige maniske episoder (overdreven adferd drevet av sug etter belønning) og perioder med dyp depresjon (negative følelser og stemninger). Mellom disse ytterpunktene kommer det ofte en periode der pasienten er følelsesmessig stabil, hverken manisk eller deprimert.

Et forskerteam i Italia undersøkte bipolare pasienter som befant seg i denne stabile fasen mellom to episoder. Under nøye klinisk tilsyn lot de dem være våkne en hel natt. Nesten med det samme raste en stor andel av dem enten inn i en manisk episode eller ble alvorlig deprimert. Jeg synes det er vanskelig å forsvare eksperimentet etisk sett, men forskerne hadde påvist noe viktig: at søvnmangel kan utløse og forårsake en manisk eller depressiv psykiatrisk episode. Resultatet underbygger antagelsen om at det finnes en mekanisme der søvnmangel – som nesten alltid kommer før overgangen fra en stabil til en ustabil manisk eller depressiv tilstand hos bipolare pasienter – godt kan være en utløser (eller selve utløseren) i sykdommen, og ikke bare en bivirkning.

Heldigvis fungerer det den andre veien også. Hvis man klarer å forbedre søvnkvaliteten hos pasienter med en rekke psykiske lidelser ved hjelp av kognitiv adferdsterapi for insomni (CBT-I), en teknikk vi skal se nærmere på senere, kan man gjøre symptomene mindre alvorlige og øke remisjonsratene. Min kollega dr. Allison Harvey ved University of California i Berkeley har vært en pioner på dette feltet.

Ved å få dem til å sove mer, bedre og mer regelmessig har Harvey og teamet hennes systematisk påvist søvnens psykisk helbredende egenskaper for flere grupper med psykiatriske pasienter. Med søvn som terapeutisk verktøy har hun grepet inn i så forskjellige tilstander som depresjon, bipolar lidelse, angst og selvmordsadferd, alle med stort hell. Ved å gjøre søvnen bedre og mer regelmessig har Harvey klart å få disse pasientene til å ta et skritt bort fra randen av invalidiserende psykiske sykdommer. Hun har i mine øyne virkelig gjort menneskeheten en betydningsfull tjeneste.

De svingningene vi observerte i den emosjonelle hjerneaktiviteten hos friske mennesker som ble nektet søvn, kan også forklare et funn som forskerne har klødd seg i hodet over i flere tiår. Pasienter som lider av depresjon, der de utelukkende setter seg fast i den negative enden av følelsesskalaen, viser noe som først fremstår som en ulogisk reaksjon på en natt uten søvn. Rundt 30 til 40 prosent av disse pasientene føler seg nemlig bedre etter en søvnløs natt. Søvnmangelen ser ut til å fungere som et antidepressivt middel.

Det er imidlertid to grunner til at det ikke er noen utbredt behandlingsmetode å ta nattesøvnen fra folk. For det første forsvinner den antidepressive virkningen så fort pasientene sover igjen. For det andre føler de 60 til 70 prosentene som ikke reagerer positivt på søvnmangel, seg faktisk verre og mer deprimert. Derfor er ikke søvnberøvelse en realistisk behandlingsmulighet, og heller ikke noe som fungerer på alle pasienter. Allikevel vekker det et interessant spørsmål: Hvordan kan søvnmangel hjelpe for enkelte av pasientene, men gjøre andre verre?

Jeg tror forklaringen ligger i endringene i hjernens emosjonelle aktivitet, som, slik vi har sett, går begge veier. Depresjon handler ikke, som du kanskje tror, bare om å ha for mange negative følelser. Depresjon handler langt mer om fravær av positive følelser, et fenomen som kalles anhedoni: en manglende evne til å hente glede fra normalt lystbetonte opplevelser, som mat, sosialt samvær eller sex.

Den tredjedelen av de deprimerte som reagerer positivt på søvnmangel, kan derfor være de som opplever den styrkingen av belønningssentrene i hjernen som jeg beskrev ovenfor, slik at de blir langt mer følsomme for og føler mer positiv belønning etter å ha sovet for lite. Anhedonien blir derfor dempet, og pasientene kan begynne å ha større glede av gledelige opplevelser. De andre to tredjedelene av de deprimerte pasientene kan derimot oppleve søvnmangelens omvendte og negative følelsesmessige konsekvenser sterkere: forverring snarere enn lindring av depresjonen. Hvis vi klarer å påvise hva som avgjør om man reagerer positivt eller ikke, håper jeg at vi kan skape bedre og mer skreddersydde metoder for å bekjempe depresjon ved å påvirke pasientens søvn.

Vi skal komme tilbake til virkningen søvnmangel har på følelsenes stabilitet i senere kapitler, der vi ser på de høyst reelle konsekvensene for lite søvn har for samfunnet, undervisningssektoren og arbeidslivet. Funnene rettferdiggjør spørsmålet vi skal stille om hvorvidt leger som har sovet for lite, er i stand til å gjøre emosjonelt rasjonelle beslutninger og vurderinger; om personell i militæret bør gå rundt med fingeren på avtrekkeren etter søvnløse netter; om overarbeidede bankfolk og aksjemeglere kan fatte trygge, rasjonelle beslutninger når de investerer borgernes surt ervervede pensjonsmidler; og om det virkelig er riktig at tenåringer må kjempe mot uutholdelig tidlige skoledager i en fase av livet som er så viktig for utviklingen deres, og der de er så sårbare for psykiske sykdommer. Inntil videre nøyer jeg meg imidlertid med å oppsummere dette partiet med et innsiktsfullt sitat om søvn og følelser av den amerikanske forretningsmannen E. Joseph Cossman: «Den beste broen mellom fortvilelse og håp er en god natts søvn.»[7]





## Søvnig og glemsom?


Har du noen gang «døgnet» og med vilje holdt deg våken hele natten? Noe av det beste jeg gjør i jobben min, er å undervise en stor gruppe med laveregradsstudenter i søvnvitenskap ved University of California i Berkeley. Jeg underviste i et lignende søvnemne da jeg jobbet på Harvard. I begynnelsen av kurset gjennomfører jeg en spørreundersøkelse der jeg ser på studentenes søvnvaner, blant annet når de legger seg og står opp i helgen og på hverdagene, hvor mye de sover, og om de tror søvnen påvirker hvordan de gjør det på universitetet.

Gitt at de forteller sannheten (de fyller ut undersøkelsen anonymt på nettet, ikke under forelesningene), er svaret jeg regelmessig får, ganske nedslående. Over 85 prosent av studentene er iblant oppe hele natten. Særlig bekymringsfullt er det at nesten en tredjedel av dem som svarte at de «døgnet» iblant, gjorde det månedlig, ukentlig eller til og med flere ganger i uken. Underveis i forelesningene gjennom semesteret kommer jeg tilbake til resultatene av spørreundersøkelsen og kobler studentenes egne søvnvaner til vitenskapen vi lærer om. Slik forsøker jeg å påpeke de svært personlige farene de utsetter sin egen psykiske og fysiske helse for ved å sove for lite, og faren de selv dermed utgjør for samfunnet.

Den vanligste grunnen studentene oppgir for å være oppe hele natten, er at de skal pugge før en eksamen. I 2006 bestemte jeg meg for å gjennomføre en MR-studie for å se om det var riktig eller feil av dem å gjøre dette. Var det bra for læringen at man holdt seg våken hele natten? Vi tok en stor gruppe mennesker og delte dem opp i to mindre grupper – med og uten søvn. Begge gruppene var våkne som vanlig den første dagen. Deretter fikk den ene gruppen en hel natts søvn, mens den andre gruppen ble holdt våkne hele natten mens de kvalifiserte medarbeiderne i søvnlaboratoriet mitt holdt vaktsomt øye med dem. Begge grupper ble så holdt våkne den påfølgende morgenen og formiddagen. I tolvtiden plasserte vi deltagerne i en MR-skanner og ba dem forsøke å lære seg en liste med faktaopplysninger, én av gangen, mens vi tok bilder av hjerneaktiviteten deres. Så testet vi dem for å se hvor effektiv læringen hadde vært. Vi testet dem imidlertid ikke umiddelbart etter læreseansen, men ventet til de hadde fått to netter til å hente seg inn igjen. Vi gjorde dette for å forsikre oss om at eventuelle svekkelser vi fant hos gruppen som ikke hadde sovet, ikke skyldtes at de var for søvnige eller ukonsentrerte til å huske det de allikevel utmerket godt kunne ha lært. Derfor var søvndeprivasjonen virksom bare under selve innlæringen, og ikke når studentene skulle huske det de hadde lært.

Da vi sammenlignet hvor effektiv læringen hadde vært hos de to gruppene, var resultatet tydelig: Gruppen som ikke hadde sovet, hadde 40 prosent dårligere evne til å få nye opplysninger til å feste seg i hjernen (altså å skape nye minner) sammenlignet med gruppen som hadde fått en hel natts søvn. For å sette det i sammenheng: Dette er forskjellen på å få toppkarakter på en eksamen og å stryke med glans!

Hva var det som skjedde i hjernen når den ble så svekket? Vi sammenlignet mønstrene i hjerneaktiviteten under innlæringen hos de to gruppene og konsentrerte oss om å analysere den delen av hjernen som vi snakket om i 6. kapittel, hippocampus – «innboksen» der hjernen tar imot nye faktaopplysninger. Hos deltagerne som hadde sovet natten før, så vi massevis av sunn læringsaktivitet i hippocampus. Da vi så på det samme hjerneområdet hos deltagerne som ikke hadde sovet, kunne vi imidlertid ikke finne noen betydningsfull læringsaktivitet overhodet. Det var som om søvnmangelen hadde stengt innboksen slik at ny informasjon bare prellet av. Og det er ikke nødvendig å trå til med en helt søvnløs natt. Man trenger bare forstyrre NREM-søvnen med sporadiske lyder, slik at man hindrer den dype søvnen og holder hjernen i lett søvn, men uten å vekke den sovende, for å forårsake en lignende svekkelse av hjernen og læringen.

Du har kanskje sett filmen Memento, der hovedpersonen etter å ha pådratt seg en hjerneskade er ute av stand til å danne nye minner. Han har det vi i nevrologien kaller «anterograd amnesi». Den delen av hjernen han skadet, var hippocampus. Det er den samme delen som søvnmangel angriper, slik at hjernen ikke klarer å ta til seg ny kunnskap.

Et utall studenter har kommet frem til meg etter forelesningene der jeg snakker om disse studiene, og sagt: «Jeg kjenner den følelsen. Jeg blir liksom bare sittende og stirre på den samme siden i boken uten at noe trenger inn. Kanskje klarer jeg å huske noen av opplysningene til eksamen neste dag, men hadde jeg tatt den samme prøven en måned senere, tror jeg ikke jeg hadde husket noe som helst.»

Det siste utsagnet finnes det vitenskapelig belegg for. Det lille man klarer å huske når man har sovet for lite, blir langt fortere glemt i løpet av de neste timene og dagene. Minner som dannes uten søvn, er svake minner som fordufter fort. Studier med rotter har vist at det er nesten umulig å styrke de synaptiske koblingene mellom enkeltnevroner som vanligvis smir nye minnekretser hos dyrene, når de har sovet for lite. Det ble nesten umulig å få nye minner til å feste seg i hjernens arkitektur. Slik var det enten forskerne holdt rottene våkne en hel natt eller bare fratok dem to–tre timer med søvn. Selv læringsprosessens mest grunnleggende bestanddeler – produksjonen av proteinene som minnene bygges opp av i disse synapsene – blir hemmet av søvnmangel.

Den aller nyeste forskningen på dette området har avslørt at søvnmangel til og med rammer DNA-et og de genene som har med læring å gjøre i hjernecellene inne i selve hippocampus. Søvnmangel er altså en kraft som trenger dypt inn i og bryter ned de mekanismene i hjernen som danner minner, slik at man bli hindret i å skape varige minnespor. Det blir omtrent som å bygge sandslott i tidevannsbeltet?– konsekvensene er uunngåelige.

Mens jeg jobbet på Harvard, fikk jeg en forespørsel om å skrive min første kronikk til universitetsavisen The Crimson. Temaet var søvnmangel, læring og hukommelse. Det var også den siste kronikken jeg ble bedt om å skrive.

I kronikken skildret jeg de ovennevnte studiene og hva de betydde, samtidig som jeg gjentatte ganger kom inn på den pandemien av søvnmangel som herjet studentmassen. Heller enn å sette studentene på plass rettet jeg imidlertid en anklagende pekefinger direkte mot fakultetet, meg selv inkludert. Jeg skrev at hvis vi, som lærere, strebet etter å oppnå nettopp det – å lære bort noe – var det dåraktig å samle alle eksamenene i slutten av semesteret. Det tvang frem en adferd hos studentene – der de sov for lite og holdt seg våkne om natten før eksamen – som sto i direkte motsetning til målet om å gi de unge akademikersinnene næring. Jeg skrev at logikken og vitenskapen måtte seire, og at tiden for lengst var inne for å revurdere evalueringsmetodene våre, hvordan de motvirket undervisningen, og den usunne adferden de presset studentene inn i.

Reaksjonen fra fakultetet var iskald, for å si det forsiktig. «Det var studentenes valg», lød svaret i hårdnakkede e-poster. «Manglende studieplanlegging hos uansvarlige laveregradsstudenter», var en annen utbredt avvisning fra medlemmer av fakultetet og administrasjonen som ville vri seg unna ansvaret. Sant å si hadde jeg aldri trodd at en kronikk skulle fremtvinge en helomvending i de dårlige eksamensmetodene ved dette eller noe annet lærested for høyere utdannelse. Som mange har sagt om disse stoiske institusjonene: Teorier, overbevisninger og praksiser dør én generasjon av gangen. Men samtalen og kampen må begynne et sted.

Du lurer kanskje på om jeg selv har endret undervisnings- og evalueringsmetodene mine. Det har jeg. Det finnes ingen avsluttende eksamen i slutten av semesteret i kursene jeg underviser i. Isteden deler jeg kursene opp i tre deler slik at studentene bare behøver å studere en håndfull emner av gangen. Det er heller ingen av eksamenene som er kumulative. Dette er en godt dokumentert effekt i undervisningspsykologien som kalles «spaced learning» fremfor «massed learning». Det blir som å spise på en fin restaurant: Det er mye bedre å dele undervisningsmåltidet opp i små retter med pauser imellom slik at maten får synke, enn å prøve å stappe i seg hele informasjonsmåltidet i én jafs.

I 6. kapittel skrev jeg om den viktige rollen søvnen spiller for læringen som skjer når minner sementeres, eller konsolideres, like etter at man har lært noe. Min gamle venn og samarbeidspartner ved medisinsk fakultet på Harvard, dr. Robert Stickgold, har utført en snedig studie med vidtfavnende implikasjoner. Han lot til sammen 133 laveregradsstudenter lære en visuell minneoppgave ved repetisjon. Deltagerne kom så tilbake til laboratoriet, der han testet dem for å se hvor mye de husket. Noen av deltagerne kom tilbake neste dag etter en hel natts søvn. Andre kom tilbake to dager etter, etter to hele netters søvn, og atter andre kom tre dager senere og etter å ha sovet i tre netter.

Som du nå sikkert klarer å gjette deg til, styrket det minnene å sove en natt, og de festet seg bedre. Og i tillegg: Jo flere netter deltagerne fikk sove før de ble testet, desto bedre var hukommelsen. Hos alle unntatt en siste undergruppe av deltagere. I likhet med deltagerne i den tredje gruppen hadde disse lært oppgaven den første dagen og lært den akkurat like godt. Så ble de testet tre dager senere, akkurat som den tredje gruppen. Forskjellen var at de ikke fikk sove den første natten etter innlæringen og ikke ble testet neste dag. Isteden lot Stickgold dem få to netter til å hente seg inn før han testet dem. De viste ikke noe som helst tegn til forbedring i form av minnekonsolidering. Hvis man ikke sover den første natten etter å ha lært noe, mister man med andre ord sjansen til å konsolidere minnene, selv om man «tar igjen» søvnen i rikt monn senere. I hukommelsessammenheng fungerer søvn altså ikke som en bank. Man kan ikke ta opp lån og nedbetale gjelden senere. Når vi snakker om søvn for minnekonsolidering, er det alt eller ingenting. Det er et urovekkende resultat i det heseblesende, døgnaktive samfunnet vi har i dag. Jeg tror nesten jeg må skrive en ny kronikk …





## Søvn og Alzheimers sykdom


De to sykdommene folk er mest redde for i industrialiserte land, er demens og kreft . Begge har en sammenheng med for lite søvn. Den sistnevnte sykdommen skal vi ta for oss i det neste kapitlet, som handler om søvnmangel og kroppen. Når det gjelder den første, som rammer hjernen, er søvnmangel raskt i ferd med å bli anerkjent som en sentral livsstilsfaktor som avgjør hvorvidt man utvikler Alzheimers sykdom.

Denne lidelsen, som først ble identifisert av den tyske legen dr. Aloysius Alzheimer i 1901, har blitt en av de største utfordringene for folkehelsen og økonomien i det 21. århundret. Over 40 millioner mennesker lider av denne svekkende sykdommen. Antallet har skutt i været etter hvert som menneskene har begynt å leve lenger, men vel å merke også etter hvert som de har begynt å sove mindre. Én av ti voksne over 65 år lider nå av Alzheimers sykdom. Hvis det ikke skjer fremskritt innen diagnostisering, forebyggelse og behandling, vil tallet fortsette å stige.

Søvnen er en ny kandidat som kan bringe håp på alle disse tre frontene: diagnose, forebyggelse og behandling. Før vi ser nærmere på hvorfor, vil jeg gjerne forklare årsakssammenhengen som finnes mellom svekket søvn og Alzheimers sykdom.

Som vi så i 5. kapittel, blir søvnkvaliteten – og særlig kvaliteten på den dype NREM-søvnen – dårligere etter hvert som vi blir eldre. Dette skjer sammen med at hukommelsen forringes. Når man undersøker en pasient med alzheimer, ser man imidlertid at svekkelsen av den dype søvnen er langt mer uttalt. Mer avslørende er det kanskje at svekkelsen av søvnen inntreffer flere år før pasienten utvikler alzheimer, slik at det kanskje kan være et tidlig tegn på sykdommen, eller til og med bidra til den. Etter at man har fått diagnosen, fortsetter søvnsvekkelsen å utvikle seg sammen med symptomene på alzheimer, noe som også kan tyde på at det finnes en sammenheng mellom de to. På toppen av det hele har over 60 prosent av alle pasienter med Alzheimers sykdom også minst én klinisk søvnsykdom. Insomni er særlig utbredt, noe de som har omsorg for et kjært menneske med alzheimer, bare vet så altfor godt.

Det var imidlertid først nylig man skjønte at korrelasjonen mellom svekket søvn og Alzheimers sykdom er mer enn en korrelasjon. Det er fortsatt mye vi ikke forstår, men vi vet nå at søvnsvekkelse og Alzheimers sykdom virker sammen i en selvforsterkende ond sirkel som kan utløse og/eller fremskynde lidelsen.

Alzheimers sykdom har sammenheng med opphopning av et giftig protein som heter beta-amyloid, og som samler seg som klebrige klumper, eller plakk, i hjernen. Amyloidplakk er giftig for nevroner og dreper hjernecellene som omgir det. Det underlige er imidlertid at amyloidplakk bare påvirker enkelte deler av hjernen og ikke andre, noe vi ennå ikke vet grunnen til.

Det som slo meg med dette mystiske mønsteret, var det bestemte stedet i hjernen hvor amyloid hoper seg opp tidlig i utviklingen av alzheimer, og mest alvorlig i de sene stadiene av sykdommen. Det området er midten av pannelappen – som, som du sikkert husker, er den delen av hjernen som er så viktig for å frembringe NREM-søvnens dype elektriske bølger hos unge, friske mennesker. På denne tiden forsto vi ikke hvorvidt eller hvorfor Alzheimers sykdom forårsaket søvnvansker, vi visste bare at de alltid opptrådte sammen. Jeg lurte på om grunnen til at pasienter med Alzheimers sykdom har så svekket NREM-søvn, delvis kunne være at sykdommen bryter ned det området av hjernen som normalt frembringer denne viktige søvnfasen.

Jeg allierte meg med dr. William Jagust, en ledende autoritet på Alzheimers sykdom ved University of California i Berkeley. Sammen gikk forskerteamene våre i gang med å teste hypotesen. Flere år senere, etter å ha undersøkt søvnen hos mange eldre voksne med varierende grad av amyloidopphopning i hjernen som vi tallfestet ved hjelp av en spesiell PET-skanner, fant vi svaret. Jo større opphopningen av amyloid det var i de midtre områdene av pannelappen, desto mer svekket var kvaliteten på den dype søvnen hos den eldre. Og det var ikke bare et generelt tap av dyp søvn, som er vanlig etter hvert som vi blir eldre, men de aller dypeste av NREM-søvnens kraftige, langsomme hjernebølger, som sykdommen nådeløst gikk løs på. Forskjellen var viktig, for den innebar at søvnsvekkelsen som skyldtes amyloidopphopning i hjernen, var noe mer enn bare «normal aldring». Det var noe unikt?– et avvik fra det vanlige mønsteret for hvordan søvnen svekkes etter hvert som vi bli eldre.

Vi undersøker nå om dette svært eiendommelige «hakket» i hjernebølgenes aktivitet under søvn utgjør et kjennetegn som gjør det mulig å identifisere pasienter som har særlig stor risiko for å utvikle alzheimer, flere år på forhånd. Hvis søvnen viser seg å være et redskap man kan bruke for å stille en tidlig diagnose – og særlig siden det relativt billig, skånsomt og enkelt kan gjennomføres med et stort antall mennesker, i motsetning til kostbare MR- eller PET-undersøkelser – kan det bli mulig å sette inn tiltak på et tidlig tidspunkt.

Ved å bygge videre på disse funnene har vi siden klart å legge en ny brikke i det puslespillet Alzheimers sykdom utgjør. Vi har oppdaget en ny måte amyloidplakk kan bidra til hukommelsessvikt på sent i livet, noe som i stor grad har manglet i forståelsen av hvordan Alzheimers sykdom fungerer. Jeg nevnte at de giftige amyloidavleiringene bare samler seg i enkelte deler av hjernen, og ikke i andre. Selv om Alzheimers sykdom kjennetegnes av hukommelsestap, er hippocampus – dette viktige minnelageret i hjernen – underlig uberørt av amyloidproteiner. Det er et spørsmål som hittil har vært en gåte for forskerne: Hvordan forårsaker amyloid hukommelsestap hos alzheimerpasienter når amyloid i seg selv ikke påvirker minneområdene i hjernen? Selv om det kan være andre sider ved sykdommen som er i spill, syntes jeg det virket rimelig å anta at det måtte være en mellomliggende faktor som manglet – en faktor som overførte amyloidets virkning på en del av hjernen til minnene, som var knyttet til andre områder av hjernen. Var det søvnproblemer som var den manglende faktoren?

For å sette teorien på prøve fikk vi eldre pasienter med varierende nivå av amyloid i hjernen – lavt til høyt – til å lære en liste med nye faktaopplysninger sent på kvelden. Neste morgen, etter å ha overvåket søvnen deres i laboratoriet om natten, testet vi dem for å se hvor effektivt søvnen hadde fått de nye minnene til å feste seg. Vi oppdaget en kjedereaksjonseffekt. De som hadde de høyeste nivåene av amyloidopphopning i den fremre delen av hjernen, hadde det mest alvorlige tapet av dyp søvn, og klarte dermed ikke, som en videre konsekvens, å konsolidere de nye minnene. Det som hadde skjedd, var at de hadde glemt over natten, istedenfor å huske. Svekkelsen av den dype NREM-søvnen var dermed en skjult mellommann som fikk i stand avtalen mellom amyloidet og hukommelsessvikten i Alzheimers sykdom. Det var leddet som hadde manglet.

Disse funnene var imidlertid bare halve løsningen, og det måtte innrømmes at det var den minst viktige halvparten. Arbeidet vårt hadde vist at amyloidplakket man ser ved Alzheimers sykdom, kunne knyttes til tapet av dyp søvn, men fungerer det begge veier? Kan søvnmangel faktisk få amyloid til å hope seg opp i hjernen? I så fall ville søvnmangel gjennom livet gi vesentlig økt risiko for å utvikle Alzheimers sykdom.

Omtrent på samme tid som vi utførte disse studiene, gjorde dr. Maiken Nedergaard ved University of Rochester en av søvnforskningens mest spektakulære oppdagelser i de siste tiårene. Gjennom arbeid med mus fant Nedergaard ut at det i hjernen finnes et slags kloakkledningsnett som kalles det glymfatiske system. Navnet er avledet av det tilsvarende lymfatiske systemet i kroppen, men består av celler som kalles gliaceller (fra det greske ordet for «lim»).

Gliaceller finnes i hele hjernen, side om side med nevronene som skaper de elektriske impulsene. På samme måte som lymfesystemet drenerer bort urenheter fra kroppen, samler det glymfatiske systemet opp og fjerner farlige urenheter som produseres gjennom nevronenes harde arbeid i hjernen, omtrent som det støtteapparatet som omgir en toppidrettsutøver.

Det er en viss aktivitet i det glymfatiske systemet – støtteapparatet?– om dagen, men Nedergaard og teamet hennes oppdaget at det er mens man sover, denne nevrale opprenskningen virkelig skyter fart. Idet NREM-søvnens pulserende rytme setter inn, øker hjernens avløpssystem aktiviteten 10 til 20 ganger. Under noe som kan beskrives som en nattlig kraftrengjøring, blir det glymfatiske systemets arbeid gjennomført ved hjelp av cerebrospinalvæsken som hjernen bader i.

Nedergaard gjorde også en annen forbløffende oppdagelse, en som forklarte hvordan den cerebrospinale væsken kan skylle vekk det metabolske avfallet så effektivt om natten. Under NREM-søvn krymper gliacellene med opptil 60 prosent, slik at mellomrommet mellom nevronene blir større og cerebrospinalvæsken kyndig kan rense bort avfallsstoffene etter dagens nevrale aktivitet. Se for deg at bygningene i en storby fysisk krymper om natten, slik at de kommunale renholdsarbeiderne enkelt kan komme til for å hente søppel som ligger strødd i gatene, før de gir alle kriker og kroker en god omgang med høytrykksspyleren. Når vi våkner om morgenen, kan hjernen fungere effektivt igjen takket være denne dype rengjøringen.

Hva har så dette med Alzheimers sykdom å gjøre? En av formene for giftig avfall det glymfatiske systemet skyller bort mens vi sover, er amyloidproteiner – giftstoffet som forbindes med Alzheimers sykdom. Andre farlige avfallsstoffer fra stoffskiftet som har sammenheng med alzheimer, blir også fjernet under renseprosessen mens vi sover, blant annet et protein som kalles tau, samt stressmolekyler nevronene produserer når de forbrenner energi og oksygen i løpet av dagen. Hvis man i et eksperiment hindrer en mus i å oppleve NREM-søvn og isteden holder den våken, øker amyloidnivået i hjernen umiddelbart. Når musen ikke får sove, hoper det giftige alzheimer-relaterte proteinet seg opp i hjernen, sammen med flere andre giftige avfallsstoffer. For å si det på en annen og kanskje enklere måte gir den våkne tilstanden svak hjerneskade, mens søvnen gir nevrologisk renhold.

Nedergaards funn sluttet kunnskapssirkelen der våre funn ikke hadde gitt svar. Søvnmangel og patologien i Alzheimers sykdom henger sammen i en ond sirkel. Når man sover for lite, bygger det seg opp amyloidplakk i hjernen, særlig i de områdene som frembringer dyp søvn, og angriper og bryter ned disse. Tapet av dyp NREM-søvn dette angrepet fører til, svekker i sin tur evnen til å fjerne amyloid fra hjernen om natten, slik at man får større opphopning av amyloid. Mer amyloid betyr mindre dyp søvn, og mindre dyp søvn gir mer amyloid, og så videre og så videre.

På bakgrunn av denne ringvirkningen kan man komme med en forutsigelse: Sover man for lite i løpet av sitt voksne liv, får man vesentlig økt risiko for å utvikle Alzheimers sykdom. Og det er nettopp dette forholdet som nå er blitt funnet i en rekke epidemiologiske studier, blant annet hos mennesker som lider av søvnforstyrrelser som insomni og søvnapné.[8] I parentes bemerket, og helt uvitenskapelig, har jeg alltid syntes det er påfallende at Margaret Thatcher og Ronald Reagan – to statsledere som ikke la skjul på, og kanskje var stolte av, at de bare trengte å sove fire–fem timer om natten – begge utviklet denne ubarmhjertige sykdommen. Den sittende presidenten i USA, Donald Trump – som også høyrøstet gir uttrykk for at han bare trenger å sove noen få timer om natten – kan gjøre klokt i å merke seg dette.

En motsatt og mer radikal forutsigelse man kan gjøre på bakgrunn av disse funnene, er at vi kan redusere risikoen for alzheimer, eller i det minste utsette sykdommen, ved å forbedre søvnen. Det har kommet foreløpig støtte for denne hypotesen fra kliniske studier der middelaldrende og eldre voksne har fått vellykket behandling for søvnforstyrrelser. Som en konsekvens begynte den kognitive svekkelsen å gå vesentlig saktere, og alzheimer-debuten ble utsatt med fem til ti år.[9]

Min egen forskningsgruppe forsøker nå å utvikle en rekke gjennomførbare metoder for en kunstig styrking av NREM-søvnen som kan få tilbake litt av minnekonsolideringen som eldre mennesker har mistet på grunn av store mengder amyloid i hjernen. Hvis vi finner en metode som er kostnadseffektiv og kan skaleres opp på populasjonsnivå for gjentatt bruk, er målet å forebygge sykdommen. Kan vi begynne å motarbeide tapet av dyp søvn hos sårbare mennesker midt i livet, flere tiår før de utvikler alzheimer, med mål om å avverge risikoen for demens senere i livet? Det er unektelig et ambisiøst mål, og noen ville nok si overambisiøst. Men det er verdt å minne om at vi allerede bruker denne strategien i medisinen når vi gir statiner til personer med høy risiko for hjerte- og karsykdommer i førti- og femtiårene for å hindre at de blir syke, for å slippe å behandle sykdommen flere tiår senere.

For lite søvn er bare én av mange risikofaktorer knyttet til Alzheimers sykdom. Søvn alene blir ikke noen mirakelkur som utrydder demens. Like fullt ser vi tydelig at man ved å prioritere søvn gjennom livet vesentlig kan redusere risikoen for å utvikle alzheimer.

