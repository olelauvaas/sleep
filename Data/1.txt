# Kapittel 1 Å sove …

Dette kapittelet starter med å vise hvor grunnleggende og universell søvn er. Alle dyrearter sover – til tross for at det gjør dem sårbare. Det betyr at søvn må ha en livsviktig funksjon, siden evolusjonen ikke har fjernet den.

Walker stiller spørsmålet:

Hvis søvn ikke hadde en ekstremt viktig funksjon, hvorfor sover vi da – i stedet for å bruke tiden på å spise, formere oss eller unngå rovdyr?
Han viser til at selv dyr som ikke kan lukke begge øynene samtidig (som delfiner og fugler) fortsatt må sove, ofte med én hjernehalvdel av gangen.

Kapittelet legger altså grunnlaget for boka:
* Søvn er ikke en luksus – det er biologisk nødvendig.
* Mangel på søvn rammer alt fra hjernefunksjon til helse og immunforsvar.
* Vi sover ikke for å hvile – vi sover for å overleve og fungere.


Synes du at du fikk sovet nok i løpet av den siste uken? Kan du huske forrige gang du våknet uten vekkerklokke og følte deg uthvilt, uten å trenge koffein? Du er ikke alene hvis svaret på noen av disse spørsmålene er «nei». To tredjedeler av alle voksne i industriland sover mindre enn de anbefalte åtte timene hver natt.[1]


Du blir neppe overrasket over dette, men konsekvensene blir du kanskje overrasket over. Når man jevnlig sover under seks eller syv timer i døgnet, raserer man immunsystemet og mer enn dobler risikoen for kreft. Utilstrekkelig søvn er en sentral livsstilsfaktor med stor betydning for om du kommer til å utvikle Alzheimers sykdom. Utilstrekkelig søvn – selv en moderat reduksjon av søvnmengden i bare en uke – skaper så store forstyrrelser i blodsukkernivået at man kan klassifiseres som prediabetisk. Lite søvn øker sannsynligheten for at kranspulsårene blokkeres og blir skjøre, og staker ut kursen mot hjerte- og karsykdommer, slag og hjertesvikt på grunn av høyt blodtrykk. Helt i tråd med Charlotte Brontës profetiske visdomsord om at «et opprørt sinn gjør puten urolig» bidrar søvnforstyrrelser også til alle de viktigste psykiske lidelsene, som depresjon, angst og selvmordsadferd.

Du har kanskje lagt merke til at du får trang til å spise mer når du er søvnig? Det er ikke tilfeldig. For lite søvn øker konsentrasjonen av et hormon som gjør deg sulten, samtidig som det hemmer et hormon som signaliserer at du har spist nok. Du får lyst til å spise mer selv om du er mett. Det er en sikker oppskrift på vektøkning hos både voksne og barn med underskudd på søvn. Enda verre er det at det er fåfengt å forsøke å slanke seg samtidig som man ikke sover nok, siden det meste av vekttapet da vil komme fra muskelvev, og ikke fra fett.

Legger man sammen disse konsekvensene for helsen, blir det lettere å ta innover seg et godt dokumentert forhold: Jo mindre du sover, desto kortere lever du. Det gamle fyndordet «sove kan jeg gjøre når jeg er død» er derfor uheldig. Den som tenker slik, kommer til å dø tidligere og leve et dårligere (og kortere) liv. Det er grenser for hvor langt man kan tøye søvnmangelens strikk før den brister. Sørgelig nok er mennesket den eneste arten som med viten og vilje frarøver seg selv søvn uten å oppnå noe med det. Denne vedvarende og ødeleggende søvnforsømmelsen bryter ned alle sider av helsen og river opp utallige renninger i samfunnsveven, menneskelige så vel som økonomiske – i den grad at Verdens helseorganisasjon (WHO) har erklært søvnmangel for å være en epidemi i den industrialiserte verden.[2] Det er ingen tilfeldighet at landene der søvnlengden har gått mest ned i løpet av det siste århundret, som USA, Storbritannia, Japan og Sør-Korea samt mange vesteuropeiske land, også er rammet av den største økningen i de nevne fysiske sykdommene og psykiske lidelsene.

Forskere som meg har til og med begynt å drive lobbyvirksomhet for å få leger til å begynne å «skrive ut resept på» søvn. Av alle medisinske råd er dette kanskje det behageligste og mest smertefrie man kan følge. Du må imidlertid ikke tro at dette er en henstilling til legene om å skrive flere resepter på sovepiller – snarere tvert imot, med tanke på hvor skremmende dokumentasjonen av de helseskadelige virkningene av disse medisinene er.

Men kan vi gå så langt som til å si at søvnmangel rett og slett tar livet av folk? Ja, vi kan faktisk det – på minst to måter. For det første finnes det en svært sjelden genetisk sykdom som begynner med tiltagende søvnløshet, og som debuterer midt i livet. Noen måneder ut i sykdomsforløpet slutter pasienten helt å sove. På dette tidspunktet har vedkommende begynt å miste mange grunnleggende hjerne- og kroppsfunksjoner. Ingen medisiner vi har i dag, kan hjelpe pasienten med å få sove. Etter tolv til atten måneder helt uten søvn dør pasienten. Selv om denne sykdommen er ytterst sjelden, viser den at søvnmangel kan ta livet av mennesker.

For det andre har vi den livsfarlige handlingen det er å sette seg bak rattet i en bil uten å ha sovet nok. Kjøring i søvnig tilstand forårsaker flere hundre tusen ulykker og dødsfall i trafikken hvert år. Og her er det ikke bare de søvnløses liv som står på spill, men også livet til alle rundt dem. Tragisk nok dør ett menneske hver eneste time i USA på grunn av en feil som følge av utmattelse. Det er urovekkende at søvnighet forårsaker flere trafikkulykker enn alkohol og narkotika til sammen.

Samfunnets likegyldighet til søvnen skyldes til dels at vitenskapen gjennom historien ikke har greid å forklare hvorfor vi trenger den. Søvnen var et av biologiens siste store mysterier. Ingen av de vitenskapelige metodene som vanligvis er så effektive til å løse problemer – genetikk, molekylærbiologi og kraftig digital teknologi – har klart å åpne søvnens gjenstridige hvelv. Klodens klareste hoder, deriblant?nobelprisvinner?Francis Crick, som oppdaget DNA-molekylets struktur som en snodd stige, den navngjetne romerske læremesteren og retoren Quintilianus, ja til og med Sigmund Freud, har alle forsøkt å knekke søvnens gåtefulle kode, til ingen nytte.

For å sette denne manglende vitenskapelige kunnskapen i perspektiv kan du se for deg at ditt første barn nettopp er blitt født. På sykehuset kommer legen inn i rommet og sier: «Gratulerer, det er et velskapt guttebarn. Vi har tatt alle de første prøvene, og alt ser bra ut.» Hun smiler beroligende og begynner å gå mot døren. Men før hun forlater rommet, snur hun seg og sier: «Det er bare én ting. Fra nå av og så lenge sønnen din lever, kommer det til å virke som om han regelmessig faller i koma, gang på gang. Iblant kan han til og med se død ut. Og mens han ligger der livløs, kommer hodet hans til å bli fylt med rystende, bisarre hallusinasjoner. Denne tilstanden kommer til å legge beslag på en tredjedel av livet hans, og jeg aner ikke hvorfor det skjer, eller hva det skal være godt for. Lykke til!»

Forbløffende nok var dette virkeligheten for inntil svært kort tid siden: Leger og forskere kunne ikke gi noe konsistent eller fullgodt svar på hvorfor vi sover. Tenk på at vi har kjent til funksjonen til de andre tre grunnleggende driftene i livet – å spise, å drikke og å formere oss – i titalls, om ikke hundretalls år. Men den fjerde av de viktigste biologiske driftene, som hele dyreriket deler – driften til å sove – har unnsluppet vitenskapen i årtusener.

Hvis man angriper spørsmålet om hvorfor vi sover, fra et evolusjonært perspektiv, blir mysteriet bare enda mer ubegripelig. Uansett hvordan man vrir og vender på det, fremstår søvnen som et lite formålstjenlig biologisk fenomen. Man kan ikke sanke mat når man sover. Man kan ikke være sosial. Man kan ikke finne en make og formere seg. Man kan ikke gi næring til eller beskytte avkommet sitt. Og enda verre er det at søvn gjør en sårbar overfor rovdyr. Søvnen er virkelig noe av det mest forvirrende vi mennesker driver med.

Hver av disse grunnene – for ikke å snakke om summen av dem?– burde være nok til å skape et seleksjonstrykk for å hindre søvn, og alt som minner om søvn, fra å oppstå. Som en søvnforsker har sagt: «Hvis søvnen ikke tjener et fullstendig livsviktig formål, er det den største feilen evolusjonen noensinne har begått.»[3]

Men søvnen har bestått. Som en helt. Faktisk sover alle arter som så langt er blitt studert.[4] Dette enkle faktum forteller oss at søvnen ble utviklet samtidig med – eller svært kort tid etter – livet selv på jorden. At søvnen deretter har klort seg fast gjennom hele utviklingshistorien, må dessuten bety at de enorme fordelene med god margin veier opp for de åpenbare farene og ulempene.

Til syvende og sist var «Hvorfor sover vi?» feil spørsmål å stille. Det forutsatte at det fantes én enkelt funksjon, én hellig gral av en grunn til at vi sover, og det var den vi lette etter. Teoriene spente fra det logiske (tid til å spare krefter) via det eiendommelige (en anledning til å gi øyeeplene oksygen) til det psykoanalytiske (en ubevisst tilstand der vi oppfyller undertrykte ønsker).

Denne boken vil avsløre en ganske annen sannhet: at søvnen er uendelig mer kompleks, langt mer interessant og skremmende mye viktigere for helsen. Søvnen har en lang rekke funksjoner, i flertall – en rikholdig konstellasjon av nattlige gevinster som kommer hjernen så vel som kroppen til gode. Det ser ikke ut til å være ett eneste av kroppens viktige organer, eller noen prosess i hjernen, som søvnen ikke forbedrer (eller som ikke svekkes når vi sover for lite). At vi mottar dette overflødighetshornet av helsegevinster hver eneste natt, burde ikke komme som noen overraskelse. Vi er jo tross alt våkne to tredjedeler av livet, og vi oppnår ikke bare én nyttig ting i løpet av den tiden. Vi utfører en rekke handlinger som fremmer vår egen velferd og overlevelse. Hvorfor skulle vi da forvente at søvnen – og de 25–30 årene den i gjennomsnitt utgjør av et liv – bare har én funksjon?

En flom av oppdagelser i løpet av de siste 20 årene har latt oss forstå at evolusjonen ikke begikk noen himmelropende blunder da søvnen ble til. Søvnen gir en rekke helsegevinster med en resept som fornyes hvert døgn, og som det bare er å forsyne seg av. (Mange velger å la være.)

Søvnen forbedrer mange av hjernens funksjoner, som evnen til å lære, til å huske, og til å foreta logiske valg. Den hjelper til med å vedlikeholde den psykiske helsen og omjusterer de emosjonelle nervebanene slik at vi kan møte den neste dagens sosiale og psykiske utfordringer med kjølig fatning. Vi begynner til og med å forstå den mest ugjennomtrengelige og kontroversielle av alle bevisste opplevelser: drømmene. Alle arter som er så heldige å drømme, deriblant mennesket, får på denne måten en enestående pakke med gevinster. En av disse gavene er et lindrende nevrokjemisk bad som døyver vonde minner, og en virtuell virkelighet der hjernen føyer ny og gammel kunnskap sammen slik at kreativiteten fremmes.

I resten av kroppen fornyer søvnen immunforsvarets våpenlager og hjelper det med å bekjempe ondartede svulster, stanse infeksjoner og avverge sykdommer av alle slag. Søvnen forbedrer stoffskiftet ved å finjustere balansen mellom insulin og glukose i omløp. Søvnen regulerer dessuten appetitten og bidrar til å kontrollere kroppsvekten ved å få oss til å spise sunn mat istedenfor å velge impulsivt og overilt. Når vi sover nok, bidrar det til å opprettholde en frodig tarmflora, som vi vet er så viktig for vår ernæringsmessige helse. Tilstrekkelig søvn er nært knyttet til helsen i hjerte- og karsystemet; det senker blodtrykket samtidig som det holder hjertet i form.

Selvfølgelig er det viktig med balansert kosthold og mosjon. Men det vi nå ser, er at søvnen er den viktigste kraften i denne helsens treenighet. De fysiske og psykiske svekkelsene som én natt med dårlig søvn fører med seg, overgår langt det som følger av en tilsvarende mangel på mat eller mosjon. Det er vanskelig å forestille seg noen annen tilstand – naturlig eller medisinsk frembrakt – som påvirker den fysiske og psykiske helsen så kraftig på alle nivåer.

Med den omfattende nye vitenskapelige forståelsen vi nå har av søvnen, trenger vi ikke lenger spørre hva den tjener til. Isteden må vi lure på om det finnes noen biologisk funksjon som ikke nyter godt av en god natts søvn. Så langt viser resultatene av mange tusen studier helt klart at nei, det finnes ikke.

Et utvetydig budskap springer ut av denne vitenskapelige blomstringstiden: Å sove er det mest effektive vi kan gjøre for å la hjernens og kroppens helse begynne på ny frisk hver dag – moder naturs hittil beste middel for å motvirke døden. Dessverre har ikke all dokumentasjonen som viser farene som rammer enkeltmennesker og samfunn når de sover for lite, blitt tydelig nok formidlet til publikum. Det er den mest alvorlige unnlatelsen i den offentlige samtalen om helse i vår samtid. Denne boken er skrevet for å tilfredsstille dette uoppfylte behovet presist og vitenskapelig, samtidig som den forhåpentligvis vil ta leseren med på en fascinerende oppdagelsesreise. Målet er å øke søvnens anseelse i vår kultur, og å få oss til å slutte å forsømme den.

Jeg må skyte inn at jeg personlig har forelsket meg i søvnen (og ikke bare min egen, selv om jeg uten unntak gir meg selv sjansen til å sove åtte timer hver natt). Jeg har forelsket meg i alt søvnen er, og alt den gjør. Jeg har forelsket meg i å finne ut alt vi ennå ikke vet om den. Jeg har forelsket meg i å fortelle allmennheten om hvor forbløffende og fantastisk den er. Jeg har forelsket meg i å gi menneskeheten tilbake den søvnen den så desperat trenger. Denne forelskelsen har vedvart gjennom en tyve år lang forskerkarriere som begynte da jeg var professor i psykiatri ved medisinsk fakultet på Harvard, og som fortsetter nå som jeg er professor i nevrovitenskap og psykologi ved University of California i Berkeley.

Det var imidlertid ikke kjærlighet ved første blikk. Jeg ble søvnforsker ved en tilfeldighet. Jeg hadde aldri til hensikt å slå meg ned i denne vitenskapens esoteriske ytre territorier. Da jeg var atten år gammel, begynte jeg å studere ved The Queen’s Medical Center i England, en fenomenal institusjon i Nottingham med et storartet knippe hjerneforskere i staben. Det skulle vise seg at medisin ikke var noe for meg, siden faget var mest opptatt av svar, mens det alltid hadde vært spørsmålene som trollbandt meg mest. For meg var svarene bare et middel til å kunne stille neste spørsmål. Jeg bestemte meg for å studere nevrovitenskap, og da jeg var ferdig med studiene, tok jeg en doktorgrad i nevrofysiologi med stipend fra Englands medisinske forskningsråd i London.

Det var under arbeidet med doktorgraden jeg ga mine første vitenskapelige bidrag til søvnforskningen. Jeg undersøkte mønstre i elektriske hjernebølger hos eldre voksne med demens i et tidlig stadium. I motsetning til hva mange tror, finnes det ikke bare én type demens. Alzheimers sykdom er den vanligste, men det er bare én av mange typer. Når man skal behandle sykdommen, er det av flere grunner avgjørende at man så tidlig som mulig finner ut hva slags demens en pasient lider av.

Jeg begynte å granske hjernebølgene hos pasientene mine mens de var våkne, og mens de sov. Hypotesen var at det fantes et bestemt elektrisk avtrykk i hjernen som kunne forutsi hvilken undergruppe av demens hver person var på vei mot. Målingene jeg foretok om dagen, var tvetydige, uten noen klar forskjell i avtrykk. Først om natten, i hjernebølgene som skylte over søvnens hav, ga opptakene et klart bilde av den sørgelige skjebnen pasientenes sykdom ville føre til. Oppdagelsen viste at søvn muligens kunne bli et tidlig diagnoseredskap som lot oss se hvilken type demens en person kom til å utvikle.

Jeg ble besatt av søvn. Svaret den hadde gitt meg, førte, som alle gode svar, bare til flere besnærende spørsmål, så som: Bidro søvnforstyrrelsene pasientene mine opplevde, faktisk til sykdommene de led av, og kunne de til og med forårsake noen av de grusomme symptomene, som hukommelsestap, aggresjon, hallusinasjoner og vrangforestillinger? Jeg leste så mye jeg kunne. En sannhet som nesten ikke var til å fatte, begynte å demre for meg – det var egentlig ingen som visste hvorfor vi trenger å sove, eller hva søvnen gjør. Jeg kunne ikke svare på mitt eget spørsmål om demens før dette første, grunnleggende spørsmålet var besvart. Jeg bestemte meg for å forsøke å knekke søvnkoden.

Jeg la demensforskningen på is, og i en postdoktorstilling som førte meg over Atlanterhavet til Harvard, tok jeg fatt på et av menneskehetens mest gåtefulle spørsmål: Hvorfor sover vi? Med ekte troskyldighet, og ikke overmot, trodde jeg at jeg skulle finne svaret i løpet av to år. Det var for tyve år siden. Vanskelige problemer bryr seg ikke om motivene til dem som prøver å løse dem; de deler uansett ut de samme dyrekjøpte lærepengene.

Nå, etter tyve år med min egen forskning og tusenvis av studier fra andre laboratorier over hele verden, har vi mange av svarene. Disse oppdagelsene har tatt meg med på vidunderlige, privilegerte og uventede reiser innenfor og utenfor akademia – jeg har vært søvnkonsulent for National Basketball Association og National Football League i USA og for britiske fotballag i Premier League, for Pixar Animation, for statlige etater og kjente teknologi- og finansselskaper; jeg har vært med i og hjulpet til med å produsere flere tv-programmer og dokumentarer for et stort publikum. Disse oppdagelsene innen søvnens verden vil, sammen med mange lignende oppdagelser søvnforskerkollegene mine har gjort, gi deg alle bevisene du trenger for å forstå hvor viktig søvnen er.

En siste merknad om hvordan boken er bygd opp. Kapitlene kommer i logisk rekkefølge og danner en fortelling i fire deler.

Første del avmystifiserer dette besnærende fenomenet vi kaller søvn, og forklarer hva det er, hva det ikke er, hvem som sover, hvor mye de sover, hvordan mennesker bør sove (men ikke faktisk sover), og hvordan søvnen endrer seg gjennom livsløpet eller hos barnet ditt, på godt og vondt.

Andre del gir detaljene om det gode, det vonde og det dødelige innen søvn og søvnmangel. Vi skal ta for oss alle de forbløffende gunstige virkningene søvnen har for hjernen og for kroppen, og vise hvordan søvnen virkelig er et universalredskap for helse og velvære. Deretter skal vi se på hvordan og hvorfor for lite søvn fører ut i en hengemyr av dårlig helse, sykdom og for tidlig død – en tankevekker god som noen.

Tredje del loser oss fra søvnen og over i en vitenskapelig forklaring av drømmer. Vi skal titte inn i hjernen på mennesker som drømmer, se nøyaktig hvordan drømmer inspirerer nobelprisvinnere og gir dem ideer som forvandler verden; vi skal få vite om man virkelig kan kontrollere drømmene sine, og om det i så fall er klokt å gjøre det – alt skal komme for en dag.

I fjerde del setter vi oss først ved sengekanten, der vi forklarer flere søvnforstyrrelser, blant annet insomni. Jeg skal avdekke de åpenbare og ikke fullt så åpenbare grunnene til at så mange av oss har problemer med å få seg en god natts søvn, den ene natten etter den andre. Så følger en ærlig utlegning om sovepiller basert på vitenskapelige og kliniske data heller enn rykter og markedsføring. Deretter kommer det råd om nye, tryggere og mer effektive behandlinger for bedre søvn uten medisiner. Vi flytter oss dernest fra sengekanten opp på samfunnsnivå og får høre om de skremmende konsekvensene søvnmangel har i skoleverket, i medisinen og helsevesenet og i forretningslivet. Med solid dokumentasjon skal vi knuse alle myter om at lange våkeperioder med lite søvn bidrar til å oppnå mål innen disse disiplinene på en effektiv, trygg, lønnsom og etisk forsvarlig måte. Boken avsluttes med et ektefølt optimistisk håp, der jeg tegner opp en skisse over ideer som kan gi menneskeheten tilbake den søvnen den så dypt savner – en ny visjon for søvn i det 21. århundre.

Jeg må legge til at du ikke behøver å lese boken skrittvis på denne måten, som en fortelling i fire deler. Hvert av kapitlene kan stort sett leses hver for seg, i den rekkefølgen du vil, uten at for mye av betydningen forsvinner. Jeg oppfordrer deg derfor til å ta for deg av boken helt eller delvis, som en buffé eller i rekkefølge, etter smak og behag.

En siste bemerkning. Hvis du blir trett og sovner mens du leser boken, kommer jeg i motsetning til de fleste andre forfattere ikke til å ta det ille opp. Med tanke på bokens emne og innhold vil jeg faktisk aktivt oppfordre deg til å gjøre det. Siden jeg vet det jeg vet om forholdet mellom søvn og hukommelse, kan jeg ikke få noen bedre kompliment enn at du, leseren, ikke kan motstå trangen til å sovne og dermed styrke minnet om det jeg forteller deg. Så vær så god, det er bare å drive inn og ut av bevisstheten gjennom hele boken. Jeg kommer overhodet ikke til å bli fornærmet. Tvert imot blir jeg henrykt.

