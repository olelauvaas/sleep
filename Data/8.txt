# Kapittel 8 Kreft, hjerteinfarkt og kortere liv


?? Kort oppsummering for GPT:
Dette kapittelet viser at søvnmangel ikke bare rammer hjernen, men hele kroppen – og konsekvensene er alvorlige: kreft, hjerteproblemer og forkortet livslengde.
??? Søvn som kroppens forsvarssystem:
* Søvn er avgjørende for immunsystemet. Allerede én natt med for lite søvn kan redusere antall naturlige dreperceller med opptil 70?%, noe som svekker kroppens evne til å bekjempe kreftceller.
* Søvnmangel er knyttet til økt risiko for krefttyper som tarmkreft, brystkreft og prostatakreft.
?? Hjertet under press:
* Søvn holder blodtrykket og hjerterytmen i balanse. Ved søvnmangel slår kroppen alarm og øker stresshormonene (som kortisol og adrenalin), som igjen gir høyt blodtrykk og betennelse.
* Dette øker risikoen for hjerteinfarkt og hjerneslag betydelig.
?? Aldring og livslengde:
* Søvnmangel svekker DNA-reparasjon og forstyrrer hormonbalansen, noe som fremskynder aldringsprosessen.
* Skiftarbeid, som forstyrrer døgnrytmen, er nå klassifisert som sannsynlig kreftfremkallende av WHO.
?? Effekten i samfunnet:
* Økt risiko for livsstilssykdommer og for tidlig død hos dem som sover for lite over tid.
* Kort søvn = kortere liv.
?? Budskapet er tydelig:
Søvn beskytter kroppen – søvnmangel bryter den ned. Det er ikke bare hvor lenge du lever som påvirkes, men hvordan du lever.



## Søvnmangel og kroppen

En gang pleide jeg å si: «Søvn er den tredje søylen helsen hviler på, sammen med kosthold og mosjon.» Det sier jeg ikke lenger. Søvn er mer enn en søyle; det er fundamentet de to andre av helsens grunnvoller hviler på. Tar man bort søvnens grunnfjell, eller bare svekker det litt, forsvinner mye av virkningen av godt kosthold og trening.

Samtidig stikker søvntapets lumske virkning på helsen langt dypere. Alle viktige systemer, vev og organer i kroppen blir skadelidende når man sover for lite. Ingen sider av helsen kan gjøre retrett og unnslippe uten skade når søvnmangelen truer. Som vann fra et rør som har sprunget lekk, siver søvnmangelens konsekvenser inn i hver minste krik og krok av biologien, helt inn i cellene, og endrer til og med det aller mest grunnleggende som gjør at du er deg – DNA-et ditt.

I et større perspektiv finnes det over 20 epidemiologiske studier i stor skala som har fulgt millioner av mennesker gjennom mange tiår, og som alle rapporterer om det samme forholdet: Jo kortere du sover, desto kortere lever du. De viktigste årsakene til sykdom og død i industriland – sykdommer som lammer helsevesenet, så som hjertesykdommer, fedme, demens, diabetes og kreft – har alle en kjent årsakssammenheng med søvnmangel.

Dette kapitlet gir en ubehagelig beskrivelse av de mange og varierte skadevirkningene for lite søvn kan ha på menneskekroppens viktigste fysiologiske systemer: hjerte- og karsystemet, stoffskiftet, immunforsvaret og forplantningsevnen.





## Søvnmangel og hjerte- og karsystemet


Dårlig søvn, dårlig hjerte. Enkelt og sant. Ta resultatene fra en studie fra 2011 som fulgte over en halv million menn og kvinner med forskjellig alder, rase og etnisitet i åtte forskjellige land. Kortere søvn var forbundet med en 45 prosents økning i risikoen for å utvikle og/eller dø av iskemisk hjertesykdom innen 7 til 25 år etter at studien begynte. Et lignende forhold ble funnet i en japansk studie av over 4000 mannlige arbeidere. Over en periode på 14 år hadde de som sov 6 timer eller mindre, 400–500 prosent større risiko for hjertestans enn dem som sov over 6 timer. Jeg bør legge til at i mange av disse studiene forblir sammenhengen mellom lite søvn og hjertesvikt sterk selv når man kontrollerer for kjente risikofaktorer som røyking, fysisk aktivitet og kroppsmasse. Søvnmangel klarer utmerket godt å angripe hjertet på egen hånd.

Etter hvert som vi nærmer oss midten av livet og kroppen begynner å forfalle og hjertet å bli mindre motstandsdyktig, får søvnmangel økt innvirkning på hjerte- og karsystemet. Voksne på 45 år eller mer som sover mindre enn 6 timer om natten, har 200 prosent større risiko for hjerteinfarkt eller slag i løpet av livet sammenlignet med dem som sover 7 til 8 timer i døgnet. Dette funnet viser hvor viktig det er for middelaldrende å sove – selv om det dessverre er nettopp i denne perioden familie- og yrkeslivet oppmuntrer til det stikk motsatte.

Det at hjertet rammes så hardt av søvnmangelens innvirkning, handler til dels om blodtrykk. Ta en kjapp titt på den høyre underarmen din og finn noen årer. Hvis du legger venstrehånden rundt armen, like under albuen, og strammer til som med en turniké, vil du se at blodkarene begynner å bule. Det er litt urovekkende, ikke sant? Like urovekkende er det at litt søvnmangel er alt som skal til for at blodtrykket stiger i hele kroppen slik at veggene i blodkarene tøyes og slites. Høyt blodtrykk er så vanlig i våre dager at vi glemmer hvor dødelig det er. Bare i år kommer høyt blodtrykk til å ta livet av over syv millioner mennesker gjennom hjertesvikt, iskemisk hjertesykdom, slag eller nyresvikt. Ofte er det søvnunderskudd som står bak når man mister en far, en mor, besteforeldre eller en kjær venn.

Som med de andre konsekvensene av søvntap vi har vært innom, trenger man ikke å gå en hel natt uten søvn for at det skal ha en målbar virkning på hjerte- og karsystemet. Én natt med moderat begrenset søvn – så lite som en time eller to – får straks hjerterytmen til å øke, time for time, slik at det systoliske blodtrykket øker i det vaskulære systemet.[1] Det er heller ingen trøst å finne i at disse eksperimentene ble utført på unge, veltrente mennesker som alle begynte med et friskt hjerte- og karsystem bare noen timer tidligere. God fysisk form viser seg å ha lite å stille opp mot en natt med lite søvn; det gir ingen motstand.

I tillegg til å øke hjerterytmen og blodtrykket bidrar søvnmangel også til å bryte ned stoffet de utsatte blodkarene er laget av – særlig i kransarteriene, som forsyner selve hjertet. Disse livets kanaler må være rene og vidåpne for at hjertet til enhver tid skal få nok blod. Innskrenker eller stenger man disse gangene, kan hjertet bli rammet av et kraftig og ofte dødelig infarkt som forårsakes av mangel på oksygen i blodet, på folkemunne kjent som «massivt hjerteinfarkt».

En årsak til blokkering i kranspulsårene er aterosklerose, eller hard plakk som inneholder kalsiumavleiringer og fester seg på innsiden av disse hjertekanalene. Noen forskere ved University of Chicago gransket nesten 500 middelaldrende voksne som ikke hadde noen hjertesykdommer eller tegn på aterosklerose. De fulgte med på helsetilstanden i deltagernes kranspulsårer i flere år samtidig som de overvåket søvnen deres. De som bare sov 5–6 timer eller mindre per natt, hadde 200–300 prosent større sannsynlighet for å rammes av forkalkning i kranspulsårene i løpet av de neste 5 årene, sammenlignet med dem som sov 7–8 timer. Søvnunderskuddet hos disse menneskene hang sammen med blokkeringer i de livsviktige kanalene som burde være vidåpne og sørge for blod til hjertet, som nå isteden ble sultefôret, slik at risikoen for hjerteinfarkt økte betraktelig.

Det finnes en rekke mekanismer som svekker helsetilstanden i hjerte- og karsystemet ved for lite søvn, men det ser ut til at de alle kretser om en felles synder som kalles det sympatiske nervesystem. Det er bare å legge fra seg alle tanker om kjærlighet eller salig medlidenhet som det misvisende navnet måtte vekke. Det sympatiske nervesystemet er utpreget aktiverende, eggende, for ikke å si opphissende. Når det er nødvendig, utløser det den utviklingsmessig eldgamle kamp-eller-flukt-responsen i kroppen, altoverskyggende og umiddelbart. Som en dreven general med kommando over en enorm hær kan det sympatiske nervesystemet mobilisere aktivitet fra et stort utvalg av kroppens fysiologiske divisjoner – fra åndedrettet, immunforsvaret og stresskjemikalier til blodtrykk og hjerterytme.

En akutt stressrespons fra det sympatiske nervesystemet, som vanligvis bare er i bruk i korte perioder på noen minutter eller timer, kan være ytterst hensiktsmessig når man er utsatt for en troverdig trussel, for eksempel ved fare for fysisk angrep. Overlevelse er målet, og disse reaksjonene fremmer umiddelbar handling for å oppnå nettopp det. Men lar man dette systemet stå på over lang tid, vil den sympatiske aktiveringen begynne å virke mot sin hensikt. Den kan faktisk ta livet av en.

Med få unntak gjennom de siste femti årene har alle eksperimenter som har undersøkt virkningen av søvnunderskudd på menneskekroppen, påvist et overaktivt sympatisk nervesystem. Så lenge perioden med for lite søvn varer, og en stund etter, blir kroppen holdt fast i en viss grad av kamp-eller-flukt-tilstand. Dette kan pågå i flere år hvis man har en ubehandlet søvnlidelse, for mye arbeid som går ut over søvnens varighet eller kvalitet, eller hvis man rett og slett forsømmer å sove. Som en bilmotor som ruses til det ekstreme over lang tid, blir det sympatiske nervesystemet kjørt konstant for full gass når man sover for lite. Belastningen den uavbrutte aktiveringen av det sympatiske nervesystemet påfører kroppen, viser seg som et utall forskjellige helseplager, slik stempler, pakninger og tannhjul kan ryke i en bilmotor som overbelastes.

Med det overaktive sympatiske nervesystemet som innfartsvei utløser søvnmangelen en dominoeffekt som sprer seg gjennom kroppen som en bølge av helseskader. Det begynner med at hvilebremsen som vanligvis hindrer hjertet i å skru opp pulsen, oppheves. Så snart denne bremsen er borte, opplever man en vedvarende økning i hjertetakten.

Når det søvnløse hjertet banker fortere, øker blodmengden som pumpes gjennom årene, noe som i sin tur fører til høyt blodtrykk. Samtidig kommer en kronisk økning i stresshormonet kortisol som utløses av det overaktive sympatiske nervesystemet. En uheldig virkning av den vedvarende kortisolflommen er at disse blodkarene innsnevres, og dermed blir blodtrykket enda høyere.

På toppen av det hele blir veksthormonet – som gjør mye for å lege kroppen, og som vanligvis flyter fritt om natten – stengt av når man mangler søvn. Uten veksthormoner som frisker opp vevet på innsiden av blodårene, endotelcellene, vil dette langsomt forvitre og svekkes. Og for å føye skam til reell skade innebærer det overspente trykket som søvnmangelen utsetter det vaskulære systemet for, at man ikke lenger klarer å reparere de bristende blodkarene på en effektiv måte. Kroppens skadede og svekkede årenett blir nå systematisk mer sårbart for aterosklerose (plakk i arteriene). Blodkar brister. Det er en krutttønne av faktorer, og hjerteinfarkt og slag er de vanligste følgene når det hele går i luften.

Se nå denne brottsjøen av helseplager opp mot de helbredende virkningene en hel natts søvn skjenker hjerte- og karsystemet. Særlig under NREM-søvn sender hjernen et beroligende signal til det sympatiske nervesystemet, og det pågår i lange perioder om natten. Slik hindrer dyp søvn den opptrappingen av fysiologisk stress som er ensbetydende med økt blodtrykk, hjerteinfarkt, hjertesvikt og slag. Det har også en beroligende virkning på hjerterytmen. Tenk på den dype NREM-søvnen som en form for naturlig regulering som hindrer blodtrykket i å bli for høyt og motvirker slag.

Når jeg driver med vitenskapsformidling til et allment publikum, skriftlig eller i form av forelesninger, er jeg alltid forsiktig med å bombardere dem med endeløse statistikker over sykelighet og dødelighet, for jeg vil jo ikke at de skal miste lysten til å leve der de sitter. Med de mengdene av overbevisende studier som finnes på søvnmangelfeltet, er det vanskelig å la være. Imidlertid er ett eneste forbløffende resultat alt som skal til for at folk skjønner poenget. På feltet hjerte- og karsykdommer stammer dette funnet fra et «globalt eksperiment» der 1,5 milliarder mennesker tvinges til å sove toppen én time kortere én natt hvert år. Det er overveiende sannsynlig at du selv har tatt del i dette eksperimentet, som er kjent som «sommertid».

På den nordlige halvkule betyr overgangen til sommertid i mars at de fleste får mulighet til å sove én time mindre. Hvis man sammenligner millioner av daglige sykehusprotokoller, slik forskere har gjort, vil man se at denne tilsynelatende bagatellmessige reduksjonen i søvntid sammenfaller med en skremmende brå økning i antall hjerteinfarkter dagen etter. Forunderlig nok fungerer det begge veier. Om høsten, når klokken stilles tilbake på den nordlige halvkule og vi får tilbake en times søvnmulighet, faller hjerteinfarktstatistikken brått dagen etter. En lignende effekt kan man se i antall bilulykker, noe som viser at hjernen, gjennom oppmerksomhetsglipper og mikrosøvn, er like ømtålig som hjertet for små forstyrrelser i søvnen. De fleste tenker ikke så mye over det når de mister en time søvn bare én natt, og antar at det er en bagatell uten betydning. Det kunne ikke ha vært lenger fra sannheten.





## Søvnmangel og stoffskiftet: diabetes og vektøkning


Jo mindre du sover, desto mer er det sannsynlig at du spiser. Dessuten blir kroppen din ute av stand til å behandle kaloriene effektivt, særlig konsentrasjonen av sukker i blodet. Av disse to grunnene øker sannsynligheten for å legge på seg, for overvekt og fedme, og særlig for å utvikle diabetes type 2, når man sover under syv eller åtte timer per natt.

På verdensbasis koster diabetes helsevesenet 375 milliarder dollar i året. Fedme koster 2 billioner. Men for den enkelte som sover for lite, betyr det mer hva det koster for helsen og livskvaliteten og i form av en tidligere død. Vi har nå grundig og ugjendrivelig kunnskap om nøyaktig hvordan søvnmangel fører til diabetes og fedme.





## Diabetes


Sukker er skumle saker. I kostholdet, ja visst, men her sikter jeg til det sukkeret du har i blodomløpet i dette øyeblikk. For høye nivåer av blodsukker, eller glukose, over flere uker eller år påfører vevet og organene i kroppen overraskende skader, gir dårligere helse og forkorter livet. Øyesykdommer som kan ende med blindhet, nervesykdommer som ofte fører til amputasjoner, og nyresvikt som gir behov for dialyse eller transplantasjoner, er alle konsekvenser av for høyt blodsukker over lang tid, i likhet med høyt blodtrykk og hjertesykdommer. Men det er diabetes type 2 de fleste umiddelbart forbinder med uregulert blodsukker.

Hos friske mennesker får hormonet insulin cellene i kroppen til raskt å ta til seg glukose fra blodomløpet hvis det skulle blir mer av det, slik det blir etter at man har spist. På ordre fra insulinet åpner cellene i kroppen egne kanaler på overflaten som fungerer omtrent som makeløst effektive sluk langs veien når det regner som verst. De har ingen problemer med å håndtere overfloden av glukose som strømmer gjennom blodårene, og dermed avverger de det som ellers kunne ha blitt en farlig sukkerflom i blodomløpet.

Hvis cellene i kroppen slutter å reagere på insulin, klarer de imidlertid ikke å ta opp glukose fra blodet på en effektiv måte. Som når slukene i veikanten går tett eller blir stengt ved en feil, kan ikke det stigende blodsukkeret bli redusert til et trygt nivå. Kroppen har kommet i en tilstand av hyperglykemi. Hvis denne tilstanden vedvarer og cellene i kroppen forblir ute av stand til å håndtere høye nivåer av glukose, går man over i en prediabetisk tilstand, og til slutt vil man få fullt utviklet diabetes type 2.

Tidlige faresignaler om en sammenheng mellom søvnmangel og unormalt blodsukker kom frem i en rekke store epidemiologiske studier som spente over flere kontinenter. Uavhengig av hverandre fant forskningsgruppene langt høyere forekomst av diabetes type 2 blant personer som sa at de regelmessig sov i under seks timer per natt. Forbindelsen var tydelig selv om man korrigerte for andre faktorer, som kroppsvekt, alkohol, røyking, alder, kjønn, rase og koffeininntak. Men selv om disse studiene er viktige, viser de ikke hvilken vei årsakssammenhengen går. Er det diabetes som gir dårlig søvn, eller er det søvnmangel som svekker kroppens evne til å regulere blodsukkeret og dermed fører til diabetes?

For å finne svaret på dette spørsmålet måtte forskerne utføre nøye kontrollerte eksperimenter med friske voksne uten tidligere tegn til diabetes eller problemer med blodsukkeret. I den første av disse studiene fikk deltagerne ikke sove mer enn fire timer per natt i seks netter. I slutten av denne uken var (de nylig friske) deltagerne blitt 40 prosent mindre effektive til å ta opp en standarddose med glukose, sammenlignet med da de var fullt uthvilt.

For å gi en idé om hva dette innebærer: Hvis forskerne hadde vist en allmennpraktiserende lege disse blodsukkermålingene, ville vedkommende uten å nøle ha klassifisert deltageren som prediabetisk. Legen ville ha iverksatt et hasteprogram for å avverge utviklingen av irreversibel diabetes type 2. En rekke forskningslaboratorier verden over har gjenskapt denne skremmende virkningen av å sove for lite, noen med enda mindre aggressiv reduksjon av søvnmengden.

Hvordan kan søvnmangel sabotere kroppens kontroll over blodsukkeret? Var det frigjøringen av insulin som ble blokkert, slik at cellene ikke lenger fikk den livsviktige beskjeden om å ta opp glukose? Eller var det selve cellene som hadde sluttet å reagere på meldingen fra insulinet, selv om den ble sendt som vanlig?

Som vi har funnet ut, er begge deler tilfellet, selv om de mest overbevisende resultatene peker på det sistnevnte. Ved å ta små vevsprøver, eller biopsier, fra deltagerne i slutten av de ovennevnte eksperimentene kan vi undersøke hvordan cellene i kroppen fungerer. Etter at deltagerne bare hadde fått sove fire til fem timer om natten i en uke, var cellene til disse utmattede menneskene blitt langt mindre mottagelige for insulin. Når cellene var rammet av søvnunderskudd på denne måten, sto cellene gjenstridig imot signalet fra insulinet og nektet å åpne kanalene på overflaten. Cellene støtte fra seg de farlig høye konsentrasjonene av glukose istedenfor å absorbere dem. Slukene var stengt, og dermed fikk man en oversvømmelse av blodsukker og en prediabetisk hyperglykemisk tilstand.

Mange forstår at diabetes er en alvorlig sykdom, men det er ikke alle som forstår hvor stor belastningen faktisk er. I tillegg til at behandlingen i gjennomsnitt koster over 85 000 dollar per pasient (noe som bidrar til å drive opp prisen på medisinsk forsikring), kutter diabetes forventet levealder med ti år. Kronisk søvnmangel regnes nå som en viktig årsak til at diabetes type 2 er på vei opp i hele den første verden. Det er en årsak det går an å gjøre noe med.





## Vektøkning og fedme


Når man sover lite, legger man på seg. Det er flere krefter som rotter seg sammen for å få midjemålet til å ese ut. Den første har å gjøre med to hormoner som kontrollerer appetitten: leptin og ghrelin.[2] Leptin signaliserer metthetsfølelse. Når det er mye leptin i blodomløpet, blir appetitten hemmet, og man får mindre matlyst. Ghrelin utløser derimot en sterk sultfølelse. Når nivået av ghrelin stiger, gjør matlysten det samme. En ubalanse i et av disse hormonene kan føre til at man spiser mer og dermed legger på seg. Blir begge forstyrret i feil retning, vil det overveiende sannsynlig føre til vektøkning.

De siste 30 årene har min kollega dr. Eve Van Cauter ved University of Chicago drevet et utrettelig forskningsarbeid på sammenhengen mellom søvn og appetitt som er like briljant som innflytelsesrikt. Van Cauter hindrer ikke deltagerne i å sove en hel natt, men nærmer seg heller saken på en mer relevant måte. Hun tok innover seg at over en tredjedel av alle mennesker i den industrialiserte verden sover under fem til seks timer om natten i hverdagene. I den første i en rekke studier av unge voksne mennesker med helt normal vekt begynte hun derfor å undersøke om en uke med denne avkortede søvnen som er så vanlig i samfunnet, var nok til å forstyrre nivået av enten leptin eller ghrelin eller begge deler.

Når man er med i en av Van Cauters studier, føles det mest som et ukelangt hotellopphold. Man får eget rom, en seng, rent sengetøy, tv, internettilgang og så videre – alt unntatt gratis kaffe og te, siden koffein er bannlyst. I én del av eksperimentet får man muligheten til å sove åtte og en halv time per natt i fem netter, og søvnen blir registrert ved hjelp av elektroder på deltagerens hode. I den andre delen av studien får man bare sove fire til fem timer per natt i fem netter, og også her måles søvnen med elektroder. I begge deler av studien får man nøyaktig like mye av den samme maten, og graden av fysisk aktivitet holdes også konstant. Hver dag registreres sultfølelsen, matinntaket og nivået av leptin og ghrelin i omløp.

Ved å utføre dette eksperimentet på en gruppe friske, slanke deltagere oppdaget Van Cauter at mennesker blir langt mer forslukne når de sover fire til fem timer om natten. Dette skjer til tross for at de får like mye mat og er like aktive, noe som holdt sulten under behersket kontroll hos disse menneskene da de sov i åtte timer eller mer. Den kraftige økningen i sultfølelse og angitt appetitt kom fort, allerede det andre døgnet med lite søvn.

Det var de to figurene leptin og ghrelin som hadde skylden. For lite søvn førte til lavere konsentrasjon av det metthetssignaliserende hormonet leptin og økt nivå av det sultutløsende hormonet ghrelin. Det var et klassisk tilfelle av psykologisk dobbeltstraff; deltagerne ble tuktet to ganger for det samme søvnunderskuddet: én gang ved å få «jeg er mett»-signalet fjernet fra systemet, og en gang til ved å få «jeg er fortsatt sulten»-signalet forsterket. Resultatet var at deltagerne rett og slett ikke følte seg forsynt med mat når de sov for lite.

I et stoffskifteperspektiv hadde deltagerne mistet kontrollen over appetitten. Ved å innskrenke deltagernes søvn til det enkelte i samfunnet mener er «nok» (fire timer om natten), hadde Van Cauter utløst en alvorlig ubalanse i den hormonelle matlysten. Ved å dempe den kjemiske beskjeden som lyder «slutt å spise» (leptin), men skru opp stemmen som roper «spis mer» (ghrelin), holder man sultfølelsen intakt, selv etter å ha inntatt et herremåltid. Som Van Cauter så elegant har uttrykt det for meg, roper en søvnfattig kropp om sult selv om den er omgitt av overflod.

Men å være sulten og å spise mer er ikke det samme. Spiser man faktisk mer når man sover mindre? Vokser virkelig magemålet som en konsekvens av den skjerpede appetitten?

I en annen banebrytende studie viste Van Cauter at det er slik det er. Deltagerne i dette eksperimentet ble også underlagt to forskjellige forhold, slik at de dannet sin egen kontrollgruppe: fire netter med åtte og en halv time i sengen og fire netter med fire og en halv time. Under begge forhold ble den fysiske aktiviteten hver dag begrenset til et bestemt nivå. Hver dag fikk deltagerne fri tilgang til mat, og forskerne holdt nøye telling med forskjellen i kaloriinntak mellom de to eksperimentelle tilstandene.

Når de sov for lite, spiste de samme deltagerne 300 kalorier mer hver dag – til sammen godt over 1000 ekstra kalorier innen eksperimentet ble avsluttet – enn da de hadde fått en hel natts søvn. Lignende endringer vil man se hvis man lar folk sove i fem til seks timer om natten i en periode på ti døgn. Skalerer man dette opp til ett år i arbeidslivet, og trekker fra en måneds ferie der man ved et mirakel plutselig kan sove så mye man vil, har man allikevel fått i seg over 70 000 ekstra kalorier. Dette kaloriinntaket vil anslagsvis gi en vektøkning på fem til syv kilo i året, hvert år (noe som for enkelte av oss kanskje høres sørgelig kjent ut).

Van Cauters neste eksperiment var det mest overraskende (og djevelske) av alle. Friske, veltrente mennesker ble utsatt for de samme to forholdene som sist: fire netter med åtte og en halv time til sengs, og fire netter med fire og en halv time. På eksperimentets siste dag skjedde det imidlertid noe nytt. Deltagerne fikk tilgang til en buffé med mat i en periode på fire timer. Det ble dekket opp med et utvalg av retter, fra kjøtt, grønnsaker, brød, poteter og salat til frukt og iskrem. Ved siden av, som en bonus, sto det dessuten et bord med småkaker, sjokolade, potetgull og saltkringler. Deltagerne kunne spise så mye de ville i løpet av de fire timene, og buffeen ble til og med fylt opp halvveis i perioden. Det er også viktig å merke seg at deltagerne spiste alene, slik at man begrenset sosial eller stigmatiserende påvirkning som kunne ha endret den naturlige matlysten.

Etter buffeen tallfestet Van Cauter og teamet hennes nok en gang hva deltagerne hadde spist, og hvor mye de hadde spist. Selv om de hadde spist nesten 2000 kalorier ved buffélunsjen, kastet de søvnfattige deltagerne seg over søtsakene. De inntok ytterligere 300 kalorier med snacks og godteri etter måltidet sammenlignet med da de hadde sovet nok hver natt.

Et nylig funn som har betydning for denne adferden, er at søvnmangel øker kroppens nivå av endocannabinoider, som, slik du kanskje har gjettet ut fra navnet, er kjemiske stoffer som ligner veldig på det narkotiske stoffet cannabis, og som kroppen produserer. I likhet med marihuana stimulerer disse kjemiske stoffene appetitten og øker lysten til å småspise, eller med andre ord: Man blir fysen.

Legg denne økningen i endocannabinoider sammen med endringene søvnmangel gir i leptin- og ghrelinnivået, så har du et potent brygg med kjemiske signaler som alle driver deg til å gjøre det samme: å spise for mye.

Ifølge enkelte er grunnen til at vi spiser mer når vi har sovet for lite, at vi forbrenner flere kalorier når vi er våkne. Dette stemmer dessverre ikke. I eksperimentene med søvnbegrensning som er beskrevet ovenfor, er det ingen forskjell i hvor mange kalorier som forbrennes under de to forholdene. Hvis man tar det helt til ytterpunktet ved å holde seg våken et helt døgn, vil man forbrenne 147 ekstra kalorier sammenlignet med en like lang periode der det inngår åtte timer søvn. Det viser seg nemlig at det foregår intens forbrenning i både kroppen og hjernen mens man sover. Det er derfor man har gått bort fra teorier som går ut på at vi sover for å spare store mengder energi. Den magre kaloribesparelsen er ikke nok til å veie opp for farene og ulempene man utsetter seg for ved å sovne.

Ikke minst utgjør de ekstra kaloriene man spiser når man sover for lite, langt mer enn den vesle ekstra energien man forbrenner ved å holde seg våken. På toppen av det hele føler mennesker seg mindre energiske jo mindre de sover, og desto mer stillesittende og mindre villige til å trene blir de også. Søvnunderskudd er en perfekt oppskrift på fedme: høyere kaloriinntak, lavere kaloriforbruk.

Vektøkning på grunn av søvnmangel handler ikke bare om at man spiser mer, men også en endring i hva man propper i seg. På tvers av de forskjellige studiene la Van Cauter merke til at suget etter søtsaker (for eksempel småkaker, sjokolade og iskrem), tunge matvarer med mye karbohydrater (for eksempel brød og pasta) og salt snacks (for eksempel potetgull og saltkringler) alle økte med 30 til 40 prosent når søvnen ble redusert med flere timer om natten. Mindre påvirket ble proteinrik mat (som kjøtt og fisk), meieriprodukter (som yoghurt og ost) og fet mat, med en økning på 10 til 15 prosent hos de søvnige deltagerne.

Hvorfor higer vi etter raske sukkerarter og komplekse karbohydrater når vi har sovet for lite? Sammen med forskningsteamet mitt bestemte jeg meg for å gjennomføre en studie der vi skannet hjernen til folk mens de så på og valgte mat, for så å vurdere hvor mye de hadde lyst på hver enkelt type. Hypotesen var at endringer i hjernen kunne bidra til å forklare den usunne endringen i matpreferanser som søvnmangel medfører. Blir impulskontrollen brutt ned i områder av hjernen som vanligvis holder den hedonistiske matlysten i sjakk, slik at vi griper etter smultringer og pizza istedenfor grovbrød og bladgrønnsaker?

Friske deltagere med gjennomsnittlig vekt gjennomgikk eksperimentet to ganger: en gang etter en hel natts søvn og en gang etter en våkenatt. Under begge forhold så de åtte like bilder av mat, fra frukt og grønnsaker, som jordbær, epler og gulrøtter, til kaloririke matvarer som iskrem, pasta og smultringer. For å forsikre oss om at deltagernes valg gjenspeilte det de virkelig hadde lyst på, og ikke bare det de antok var det korrekte eller mest passende svaret, ga vi dem et incentiv: Etter at de kom ut av MR-maskinen, fikk de en porsjon av den maten de hadde sagt at de hadde størst sug etter, med høflig beskjed om at de hadde vær så god å spise opp!

Da vi sammenlignet mønsteret i hjerneaktiviteten hos samme person under de to forholdene, oppdaget vi at aktiviteten i overoppsynsområdene i den prefrontale hjernebarken som man trenger for å gjøre gjennomtenkte vurderinger og ta beherskede valg, var blitt kneblet på grunn av søvnmangel. I kontrast ble de mer primitive strukturene dypt nede i hjernen, de som driver motiver og begjær, forsterket i møte med matbildene. Denne bevegelsen mot et mer primitivt mønster i hjerneaktiviteten uten reflektert kontroll sammenfalt med en endring i deltagernes valg av mat. Når deltagerne hadde sovet for lite, fikk de vesentlig større appetitt på kaloririk mat. Da vi talte opp den ekstra maten deltagerne fikk lyst på etter å ha sovet for lite, utgjorde det til sammen 600 ekstra kalorier.

Den oppløftende nyheten er at det blir lettere å kontrollere kroppsvekten når man sover tilstrekkelig. Vi fant ut at en hel natts søvn reparerte kommunikasjonskanalen mellom områdene i den dype hjernen som sender ut hedonistisk begjær, og de høyere hjerneområdene som har som jobb å tøyle dette suget. Rikelig med søvn kan dermed gjenopprette systemet for impulskontroll i hjernen og skru på de bremsene som hindrer oss i å spise for mye.

Beveger vi oss nedover fra hjernen, har vi også begynt å finne ut at tarmene blir mer fornøyd når man sover rikelig. Søvnens rolle i å gjenopprette balansen i kroppens nervesystem, og særlig i det sympatiske nervesystemet som styrer kamp-eller-flukt-responsen, styrker bakteriesamfunnet som er kjent som tarmfloraen. Når vi sover for lite, og når nervesystemet som styrer stress og kamp-eller-flukt-reaksjoner, er i helspenn, utløser det et overskudd av kortisol som får ugunstige bakterier til å blomstre opp i tarmfloraen. Dermed vil man ved å sove for lite hindre opptak av alle næringsstoffer og forårsake mage- og tarmproblemer.[3]

Nå skyldes selvfølgelig ikke den fedmeepidemien som har rammet store deler av verden, ene og alene søvnmangel. Økningen i inntak av prosessert mat, større porsjoner og et mer stillesittende liv bidrar, alt sammen. Imidlertid er ingen av disse endringene nok til å forklare fedmens dramatiske spredning. Det må være andre faktorer inne i bildet.

Forskningsresultater fra de tre siste tiårene gjør det svært sannsynlig at søvnmangelepidemien er en faktor som medvirker vesentlig til fedmeepidemien. Epidemiologiske studier har påvist at de som sover mindre, også har større sannsynlighet for å være overvektige. Man trenger faktisk bare plotte inn reduksjonen i søvnvarighet (den stiplede linjen) de siste 50 årene sammen med økningen i fedme i samme periode (den uavbrutte linjen), som i figur 13, for å se sammenhengen tydelig.





Vi ser nå disse virkningene svært tidlig i livet. Treåringer som sover i ti og en halv time eller mindre, har 45 prosent større risiko for å lide av fedme innen de fyller syv enn dem som sover tolv timer i døgnet. Det er en skandale at vi så tidlig sender barna våre ut på reisen mot dårlig helse ved å la dem sove for lite.

En siste bemerkning om det å forsøke å gå ned i vekt: La oss si at du velger å følge en streng lavkaloridiett i to uker i håp om å miste fett og dermed se slankere og strammere ut. Det var nettopp det noen forskere gjorde med en gruppe overvektige menn og kvinner som ble værende på et legesenter i to hele uker. Den ene gruppen fikk imidlertid bare fem og en halv time i sengen hver natt, mens den andre gruppen fikk åtte og en halv time.

Selv om begge grupper gikk ned i vekt, skrev vekttapet seg fra svært forskjellige kilder. Når deltagerne bare fikk mulighet til å sove i fem og en halv time, kom over 70 prosent av vekttapet fra muskelmasse, ikke fett. Ser man derimot på gruppen som fikk åtte og en halv time i sengen hver natt, finner man et langt mer heldig resultat: Her kom over 50 prosent av vekttapet fra fett, mens musklene ble skånet. Når man sover for lite, blir kroppen ekstra gnien med å gi fra seg fett. Isteden avmagres muskelmassen, mens fettet blir værende. Det er lite sannsynlig at resultatet av å slanke seg mens man snyter kroppen for søvn, blir en slank og stram kropp, all den tid søvnmangelen motvirker slankingen.

Konklusjonen etter alt dette arbeidet kan oppsummeres slik: Søvnunderskudd (av den typen som mange voksne i den første verden regelmessig melder om) gir økt sultfølelse og appetitt, svekker hjernens impulskontroll, fører til større inntak av mat (og særlig av kaloririk mat), reduserer metthetsfølelsen etter at man har spist, og hindrer effektivt vekttap når man slanker seg.





## Søvnmangel og forplantning


Hvis du nærer håp om å være forplantningsdyktig – i noen betydning av ordet – gjør du klokt i å sørge for å få en hel natts søvn hver natt. Charles Darwin ville ganske sikkert ha støttet dette rådet hvis han hadde fått se den dokumentasjonen jeg nå skal legge frem.

Ta en gruppe slanke, friske unge menn i midten av tyveårene og nekt dem å sove i mer enn fem timer om natten i en uke, slik en forskergruppe ved University of Chicago gjorde. Ta så prøver av hormonene som flyter i blodet hos disse utmattede deltagerne, og du vil se et markant fall i testosteronnivået sammenlignet med det nivået de vanligvis har når de er fullt uthvilt. Den hormondempende virkningen er så kraftig at den gjør en mann ti til femten år «eldre» målt i testosteronets virilitet. Resultatene av eksperimentet underbygger funnet om at menn som lider av en søvnforstyrrelse, og særlig søvnapné knyttet til snorking, har vesentlig lavere testosteronnivå enn menn i samme alder og med samme bakgrunn som ikke lider av en søvnforstyrrelse.

Å opplyse om resultatene fra slike studier kan ofte stoppe kjeften på de høyrøstede mennene (eller alfahannene) jeg fra tid til annen møter når jeg er ute og holder foredrag. Som du sikkert kan forestille deg, blir den steile søvnfiendtlige holdningen deres litt slappere når man gir dem slike opplysninger. Med oppriktig fravær av skadefryd forteller jeg dem deretter at menn som angir at de sover for lite – eller dårlig?– har 29 prosent lavere sædkvalitet enn dem som sover godt hele natten, i tillegg til at selve sædcellene har flere misdannelser. Vanligvis avslutter jeg svaret med et parentetisk slag under beltestedet idet jeg bemerker at menn som sover for lite, har vesentlig mindre testikler enn sine uthvilte kamerater.

Om vi nå legger den sporadiske talerstolkjeklingen til side, er lavt testosteron en klinisk bekymringsfull faktor som påvirker folks liv. Menn med lite testosteron føler seg ofte trette og utmattet gjennom hele dagen. De synes det er vanskelig å konsentrere seg om arbeidsoppgaver, siden testosteron virker skjerpende på hjernens evne til å konsentrere seg. Og de har selvfølgelig svekket libido, slik at det blir vanskeligere å ha et aktivt, tilfredsstillende og sunt sexliv. Faktisk sank humøret og energien hos mennene i denne studien, ifølge dem selv, i takt med økende grad av søvnmangel og synkende testosteronnivå. Legger man til at testosteron opprettholder bentettheten og bidrar til å bygge muskler og dermed styrke, så kan man begynne å ane hvorfor en hel natts søvn – og det naturlige hormontilskuddet søvnen gir – er så viktig for denne siden av helsen og et aktivt liv for menn i alle aldre.

Det er ikke bare menn som får svekket forplantningsevne ved å sove for lite. Kvinner som regelmessig sover under seks timer per natt, har 20 prosent lavere produksjon av follikkelhormon – et sentralt element i kvinners forplantning som når sitt høyeste nivå like før eggløsningen og er nødvendig for unnfangelse. En rapport som samlet funn fra studier fra de siste 40 årene av over 100 000 yrkesaktive kvinner, viste at de som jobbet uregelmessige nattskift som ga lav søvnkvalitet, for eksempel sykepleiere i turnustjeneste (en yrkesgruppe som nesten utelukkende besto av kvinner da disse tidlige studiene ble gjennomført), hadde 33 prosent høyere forekomst av uregelmessig menstruasjon enn dem som hadde vanlige dagvakter. Kvinner med uregelmessig arbeidstid hadde også 80 prosent større risiko for å ha problemer med lav fertilitet som ga redusert sannsynlighet for å bli gravid. Kvinner som blir gravide og regelmessig sover i under åtte timer, har også vesentlig større risiko for å spontanabortere i første trimester sammenlignet med dem som konsekvent sover i åtte timer eller mer per natt.

Legger man sammen denne svekkelsen av forplantningsevnen hos et par hvor begge sover for lite, blir det lett å forstå hvorfor søvnmangelepidemien henger sammen med ufruktbarhet eller lav fruktbarhet, og hvorfor Darwin ville ha funnet disse resultatene så betydningsfulle i sammenheng med fremtidig evolusjonsmessig suksess.

Skulle du for øvrig spørre dr. Tina Sundelin, en venn og kollega av meg ved Stockholms universitet, hvor tiltrekkende du er når du har sovet for lite – et fysisk uttrykk for den underliggende biologien som endrer sannsynligheten for å finne en partner og dermed formere seg?– vil hun opplyse deg om en ubehagelig sannhet. Det er ikke Sundelin som er dommer i denne vitenskapelige skjønnhetskonkurransen. Hun har isteden gjennomført et elegant eksperiment hvor vanlige mennesker gjorde det for henne.

Sundelin tok en gruppe friske menn og kvinner i alderen 18 til 31 år. Alle ble fotografert to ganger innendørs under samme lysforhold, på samme tid av døgnet (klokken 14.30), med en nøytral frisyre, kvinnene uten sminke, mennene nybarbert. Det som imidlertid var forskjellig, var hvor mye disse menneskene hadde fått sove før hvert av bildene ble tatt. Den ene gangen fikk deltagerne bare sove i fem timer før de ble satt foran kameraet, mens de samme deltagerne den andre gangen fikk en hel natts søvn på åtte timer. De to forholdene kom i tilfeldig rekkefølge for hver av de intetanende deltagerne.

En annen deltagergruppe ble hentet inn i laboratoriet for å fungere som uavhengige dommere. Disse visste ikke hva den egentlige hensikten med eksperimentet var, og de var ikke klar over de forskjellige søvnbetingelsene menneskene på bildene var blitt underlagt. Dommerne så begge bildesettene i tilfeldig rekkefølge og ble bedt om å gi karakterer på tre områder: hvor friske, trette og tiltrekkende de virket.

Selv om dommerne ikke kjente til bakgrunnen for studien og derfor satte karakterer uavhengig av de forskjellige søvnforholdene, var resultatene entydige. Ansiktene som var fotografert etter en natt med lite søvn, ble bedømt som mer slitne, mindre friske og vesentlig mindre tiltrekkende, sammenlignet med de tiltalende bildene av de samme menneskene etter at de hadde sovet i åtte timer. Sundelin hadde avslørt søvnmangelens sanne ansikt, og i samme slengen gitt anerkjennelse til det gamle begrepet «skjønnhetssøvn».

Det vi kan lære av dette forskningsfeltet, som fortsatt befinner seg i startfasen, er at viktige aspekter av menneskets forplantningssystem påvirkes av søvn hos både menn og kvinner. Forplantningshormoner, forplantningsorganer og selve den fysiske tiltrekningskraften som har betydning for hvor gode muligheter man har for å formere seg: Alle svekkes når man sover for lite. På bakgrunn av det sistnevnte må man bare anta at Narkissos jevnlig sov åtte–ni timer, kanskje med en ettermiddagslur for å være på den sikre siden, ved siden av tjernet der han speilet seg.





## Søvnmangel og immunforsvaret


Tenk tilbake til sist du hadde influensa. Det var fælt, ikke sant? Nesen rant, knoklene verket, halsen var sår, du hostet tungt og hadde null energi. Antagelig hadde du mest lyst til bare å krølle deg sammen i sengen og sove. Og det burde du. Kroppen din prøver å sove seg frisk. Det finnes et nært og gjensidig forhold mellom søvnen og immunforsvaret.

Søvnen kjemper mot smitte og sykdommer og beskytter deg ved hjelp av en rekke våpen fra immunsystemets arsenal. Når du blir syk, stimulerer immunforsvaret aktivt søvnsystemet og krever mer tid i sengen for å styrke krigsinnsatsen. Sover man mindre bare en eneste natt, mister man brått og nådeløst immunforsvarets usynlige rustning av motstandsdyktighet.

I tillegg til å sette inn rektalsonder for å måle kroppstemperatur i visse søvnstudier har min gode kollega dr. Aric Prather ved University of California i San Francisco utført et av de ekleste søvnforskningseksperimenter jeg kjenner til. Han målte søvnen hos over 150 friske menn og kvinner ved hjelp av et armbånd i en uke. Så plasserte han dem i karantene og sprutet en god dose med rhinovirus, en levende kultur av forkjølelsesvirus, rett opp i nesen på dem. Jeg må presisere at alle deltagerne visste om dette på forhånd og overraskende nok hadde gitt sitt fulle samtykke til å få nesegrevet mishandlet på denne måten.

Så snart viruset var blitt pumpet opp i deltagernes nesebor på en tilfredsstillende måte, holdt Prather dem på laboratoriet i en uke under nøye overvåkning. Han registrerte ikke bare immunreaksjonens omfang ved å ta hyppige blod- og spyttprøver, men samlet også opp bortimot hver minste klatt med snørr deltagerne utstøtte. Prather fikk dem til å snyte seg rutinemessig, og hver dråpe av resultatet ble innsamlet, merket, veid og grundig analysert av forskerteamet hans. Ved hjelp av disse dataene – immunstoffer i blodet og spyttet, sammen med den gjennomsnittlige mengden snørr deltagerne kvittet seg med?– kunne Prather objektivt avgjøre om noen var forkjølet.

I ettertid delte Prather deltagerne inn i fire grupper på grunnlag av hvor mye de hadde sovet i ukene før de ble eksponert for forkjølelsesviruset: under fem timer om natten, fem til seks timer om natten, seks til syv timer om natten og syv eller flere timer om natten. Det var en tydelig og lineær sammenheng med smitteraten. Jo mindre en deltager hadde sovet i uken før han eller hun ble utsatt for forkjølelsesviruset, desto mer sannsynlig var det at vedkommende ble smittet og dermed forkjølet. Hos dem som hadde sovet fem timer eller mindre, var smitteraten nesten 50 prosent. Hos dem som hadde sovet syv timer eller mer, var smitteraten bare 18 prosent.

Med tanke på at smittsomme sykdommer som forkjølelse, influensa og lungebetennelse er en av de vanligste dødsårsakene i i-land, ville leger og myndigheter gjøre klokt i å understreke hvor viktig det er å sove nok i influensasesongen.

Kanskje du er et ansvarlig menneske som vaksinerer deg mot influensa hvert år og dermed styrker både din egen motstandsdyktighet og flokkimmuniteten i samfunnet du er en del av. Denne influensavaksinen fungerer imidlertid bare hvis kroppen din faktisk reagerer på den ved å produsere immunstoffer.

I 2002 påviste en forbløffende studie at søvn har stor innvirkning på hvordan man reagerer på en vanlig influensavaksine. I denne studien ble voksne, friske deltagere delt inn i to grupper: en som bare fikk sove fire timer om natten i seks netter, og en annen som fikk syv og en halv til åtte og en halv time i sengen hver natt. Da de seks dagene var omme, ble alle vaksinert mot influensa. De neste dagene tok forskerne blodprøver for å måle hvor effektivt deltagerne reagerte ved å generere immunstoffer, og dermed avgjøre om vaksinen hadde fungert.

De deltagerne som hadde sovet i syv til ni timer uken før de ble vaksinert, fikk en kraftig reaksjon i form av antistoffer, noe som viste at de hadde et sunt og robust immunforsvar. De som hadde fått søvnen begrenset, viste derimot en ynkelig reaksjon og klarte bare å stille opp med under 50 prosent av antistoffene de uthvilte deltagerne hadde mobilisert. Siden er det blitt rapportert om lignende konsekvenser av for lite søvn ved vaksinering mot hepatitt A og B.

Kanskje de som hadde sovet for lite, kunne ha fått en mer robust immunreaksjon senere hvis de bare fikk sovet ut? Det er en fin tanke, men det er ikke slik det fungerer. Selv om man får to til tre netter til å sove og komme seg etter den ene uken med søvnunderskudd, får man ikke noen fullgod immunreaksjon på influensavaksinen. Faktisk kunne man fremdeles se en reduksjon i visse immunceller hos deltagerne et år senere etter bare en liten og kortvarig dose søvnmangel. Det er som med virkningen for lite søvn har på hukommelsen: Har man først gått glipp av gevinsten søvn kan gi – her en immunreaksjon mot sesongens influensa – kan man ikke få den tilbake bare ved å ta igjen tapt søvn. Skaden er skjedd, og noe av skaden er fortsatt målbar etter et år.

Uansett hva slags immunologiske omstendigheter du befinner deg i – det være seg forberedelser før en vaksine for å hjelpe immunforsvaret eller mobilisering av en kraftig immunreaksjon for å slå tilbake et virusangrep – er søvn, en hel natts søvn, uunnværlig.

Man trenger ikke sove for lite i mange netter for å gi kroppen et svakt immunforsvar, og her kommer vi inn på kreftspørsmålet. Naturlige?dreperceller, eller NK-celler (fra engelsk natural killer cells), er en hardtslående elitetropp i immunforsvarets rekker. Du kan tenke på NK-celler som kroppens hemmelige etterretningsagenter som har som jobb?å oppspore farlige fremmedelementer og eliminere?dem?– 007-celler, kunne man kanskje si.

Et slikt fremmedlegeme som NK-celler angriper, er ondartede kreftceller. NK-celler slår rett og slett hull i overflaten på disse kreftcellene og sprøyter inn et protein som kan ødelegge kreften. Derfor ønsker man til enhver tid å ha en viril stab med slike James Bond-aktige immunceller. Og det er nettopp det man ikke får når man sover for lite.

Dr. Michael Irwin ved University of California i Los Angeles har gjennomført noen skjellsettende studier som avslører hvor raskt og grundig en liten dose med søvnmangel kan påvirke disse kreftbekjempende immuncellene. I en undersøkelse av friske unge menn viste Irwin at en eneste natt med fire timer søvn – der man for eksempel legger seg tre på natten og står opp syv om morgenen – fjernet 70 prosent av NK-cellene som sirkulerte i immunsystemet, sammenlignet med en natt med åtte timer søvn. Dette er en alvorlig form for immunsvekkelse, og det skjer raskt, etter bare én natt hvor man «sover dårlig». Du kan sikkert se for deg hvor ynkelig svekket det kreftbekjempende immunforsvaret blir etter en uke med lite søvn, for ikke å snakke om måneder eller år.

Vi trenger ikke å se det for oss. En rekke betydningsfulle epidemiologiske studier har rapportert om at nattskiftarbeid, og forstyrrelsen dette forårsaker i døgnrytmen og søvnen, betraktelig øker sannsynligheten for å utvikle flere forskjellige former for kreft. Så langt omfatter dette en sammenheng med brystkreft, prostatakreft, livmor- eller endometriekreft og tykktarmskreft.

På grunn av den stadig voksende dokumentasjonen ble Danmark nylig det første landet i verden som betaler erstatning til kvinner som har utviklet brystkreft etter å ha jobbet nattskift i årevis, for eksempel sykepleiere og flybesetning. Myndighetene i andre land – for eksempel Storbritannia – har hittil avvist slike juridiske krav og nektet å betale erstatning trass i hva vitenskapen sier.

For hvert år det forskes, blir flere former for ondartet kreft knyttet til for lite søvn. En stor europeisk studie på nesten 25 000 personer viste at det å sove seks timer eller kortere hang sammen med 40 prosent større risiko for å utvikle kreft, sammenlignet med dem som sover syv timer eller mer. Lignende sammenhenger ble funnet i en studie som fulgte over 75 000 kvinner gjennom en periode på elleve år.

Vi begynner også å forstå nøyaktig hvordan og hvorfor for lite søvn fører til kreft. En del av problemet kommer fra den opprivende påvirkningen fra det sympatiske nervesystemet når søvnmangel tvinger det til å gå for full maskin. Når man skrur opp aktivitetsnivået i det sympatiske nervesystemet, fremprovoserer det en unødvendig og vedvarende betennelsesreaksjon fra immunforsvaret – en reaksjon som kan være nyttig i påvente av kroppslige skader (tenk på et basketak med et vilt dyr eller en rivaliserende menneskestamme). Betennelsen har imidlertid sine ulemper. Når en generell kronisk betennelsestilstand bare vedvarer uten å bli naturlig skrudd av når roen og freden melder sin ankomst igjen, forårsaker det en rekke problemer for helsen, også noen som har betydning for kreft.

Kreftceller er kjent for å utnytte betennelsesreaksjoner til sin egen fordel. For eksempel kan enkelte kreftceller lokke betennelsesfaktorer inn i svulsten for å bidra til å få blodkarene til å vokse slik at de kan få mer næring og oksygen. Svulster kan også bruke betennelsesfaktorer til å skade og mutere DNA-et i kreftcellene ytterligere, slik at svulsten blir kraftigere. Betennelsesfaktorer som er blitt knyttet til søvnmangel, kan også brukes til fysisk å løsne deler av svulsten fra den lokale forankringen, slik at kreften kan lette anker og spre seg til andre områder i kroppen. Dette er en tilstand som kalles metastase, det medisinske begrepet for øyeblikket da kreften bryter ut av vevet der den oppsto, og begynner å vise seg andre steder i kroppen.

Det er disse prosessene som styrker kreften og får den til å spre seg, noe vi nå vet at søvnmangel fremmer, slik studier dr. David Gozal nylig har utført ved University of Chicago, har vist. I en av studiene hans ble mus injisert med ondartede celler før svulstens utvikling ble registrert over en periode på fire uker. Halvparten av musene fikk sove som vanlig i denne perioden, mens den andre halvparten fikk søvnen delvis forstyrret, slik at den generelle søvnkvaliteten sank.

Kreften vokste 200 prosent raskere og økte tilsvarende mer i størrelse hos musene som hadde sovet for lite, sammenlignet med de uthvilte musene. Selv om jeg synes det er vondt å se dem, viser jeg ofte frem bilder med sammenligning av størrelsen på svulstene hos de to gruppene med mus – nok søvn mot for lite søvn – når jeg holder foredrag. Uten unntak får disse bildene publikum til å gispe høyt og ta seg til munnen, og enkelte snur seg bort når de får se bildene av de enorme svulstene som vokser hos musene som har sovet for lite.

Deretter er jeg nødt til å gi dem de eneste nyhetene som kan være enda verre i en beretning om kreft. Da Gozal obduserte musene, oppdaget han at svulstene var langt mer aggressive hos dyrene som hadde hatt søvnunderskudd. Kreften hadde metastasert og spredd seg til organer, vev og knokler i nærheten. Moderne medisin blir stadig bedre til å behandle kreft så lenge den holder seg på ett sted, men når den sprer seg – noe som ble kraftig fremskyndet av søvnmangel – blir den medisinske behandlingen ofte hjelpeløst ineffektiv, og dødeligheten skyter i været.

I årene som har gått siden dette eksperimentet, har Gozal kastet ytterligere lys over søvnmangelen og avslørt mekanismene som ligger bak denne ondartede tingenes tilstand. I en rekke studier har Gozal vist at en av hovedårsakene til at søvnmangel fremmer kreft, har sammenheng med immunceller som kalles makrofager. Han fant ut at søvnmangel svekker en variant av disse makrofagene som kalles M1-celler, og som vanligvis bidrar til å motvirke kreft. Samtidig øker søvnmangel nivået av en annen form for makrofager som kalles M2-celler, og som fremmer kreftvekst. Denne kombinasjonen bidrar til å forklare den ødeleggende kreftfremkallende reaksjonen som ble observert i musene da de fikk søvnen forstyrret.

Dårlig søvnkvalitet øker derfor risikoen for å utvikle kreft. Og hvis kreften først slår rot, blir manglende søvn en kraftig gjødning som får den til å vokse hurtig og ukontrollert. Å sove for lite når man kjemper mot kreft, kan sammenlignes med å helle bensin på et allerede voldsomt bål. Det høres kanskje ut som svartmaling, men de vitenskapelige bevisene som knytter søvnmangel til kreft, er nå så fellende at Verdens helseorganisasjon offisielt har klassifisert nattskiftarbeid som «sannsynligvis kreftfremkallende».





## Søvnmangel, gener og DNA


Som om det ikke er urovekkende nok at kronisk søvnmangel øker risikoen for å utvikle Alzheimers sykdom, kreft, diabetes, depresjon, fedme, høyt blodtrykk og hjerte- og karsykdommer, bryter det også ned selve essensen av det biologiske livet: den genetiske koden og strukturene den er lagret i.

Hver celle i kroppen din har en kjerne. Inne i kjernen ligger det meste av genmaterialet i form av deoksyribonukleinsyremolekyler (DNA). DNA-molekyler danner vakre helikstråder, som høye vindeltrapper i et overdådig hjem. Segmenter av disse spiralene inneholder tekniske tegninger som forteller cellene at de skal utføre spesielle oppgaver. Disse adskilte segmentene kalles gener. Når et gen blir aktivert og lest av cellen, blir et biologisk produkt skrevet ut, som et enzym som hjelper fordøyelsen, eller et protein som bidrar til å styrke en minnekrets i hjernen, omtrent som når man dobbeltklikker på et Word-dokument og sender det til printeren.

Alt som får genenes stabilitet til å skjelve eller vakle, kan få konsekvenser. Dersom bestemte gener uttrykkes for mye eller for lite, kan det resultere i biologiske utskrifter som øker risikoen for sykdommer, for eksempel demens, kreft, hjerte- og karsykdommer og immunsykdommer. Her kommer søvnmangelens destabiliserende kraft inn i bildet.

Tusenvis av gener i hjernen er avhengig av tilstrekkelig og jevnlig søvn for stabil regulering. Hindrer man en mus i å sove i ett døgn, som forskere har gjort, så synker aktiviteten i disse genene med godt over 200 prosent. Som en gjenstridig fil som nekter å bli skrevet ut, vil disse DNA-segmentene unnlate å omsette de kodede instruksene i handling og gi hjernen og kroppen det de trenger, når du ikke overøser dem med nok søvn.

Dr. Derk-Jan Dijk, som leder Surrey Sleep Research Center i England, har vist at manglende søvn har en like slående virkning på genaktiviteten hos mennesker som hos mus. Sammen med det produktive teamet sitt undersøkte Dijk genuttrykk hos en gruppe unge, friske menn og kvinner etter å ha begrenset søvnen deres til seks timer om natten i en uke, alt overvåket under strenge forhold i laboratoriet. Etter en uke med moderat redusert søvn ble aktiviteten til ikke mindre enn 711 gener forstyrret, sammenlignet med den genetiske aktiviteten hos de samme personene når de fikk sove åtte og en halv time om natten i en uke.

Interessant nok slo denne virkningen begge veier: Omkring halvparten av de 711 genene hadde fått aktiviteten skrudd opp på grunn av søvnmangel, mens den andre halvparten var blitt mindre aktive eller skrudd helt av. Genene med økt uttrykk var blant annet gener som har sammenheng med kronisk betennelse, cellestress og diverse faktorer som fører til hjerte- og karsykdommer. Blant dem som ble skrudd ned, fant man gener som bidrar til å opprettholde et stabilt stoffskifte og optimale immunreaksjoner. Senere studier har funnet at kort søvnvarighet også forstyrrer aktiviteten til gener som regulerer kolesterol. Særlig fører søvnmangel til reduksjon av HDL (high density lipoprotein) – en utvikling som gjennomgående er blitt knyttet til hjerte- og karsykdommer.[4]

For lite søvn endrer ikke bare genenes aktivitet og uttrykk; det angriper selve den fysiske strukturen i genmaterialet. Spiraltrådene i DNA-et flyter omkring i cellekjernen, men er vevd tett sammen til legemer som kalles kromosomer, omtrent slik enkelttråder veves sammen til en slitesterk skolisse. Og i likhet med skolisser må enden på kromosomene beskyttes med en hylse eller en hette. På kromosomer kalles disse beskyttende hettene telomerer. Hvis telomerene i enden av DNA-et blir skadet, blir spiralene i DNA-et blottlagt, og den sårbare genetiske koden slutter å fungere ordentlig, som en frynsete skolisse der tuppen har falt av.

Jo mindre man sover, eller jo dårligere kvalitet det er på søvnen, desto mer skades telomer-hettene i endene av kromosomene. Dette er funnet som er gjort i en håndfull ferske studier utført på tusenvis av voksne mennesker i førti-, femti- og sekstiårene av flere uavhengige forskningsteam over hele verden.[5]

Det gjenstår å finne ut om denne sammenhengen er en årsakssammenheng. Men det begynner å bli klart nøyaktig hva slags skader som oppstår i telomerene ved for lite søvn. De ser ut til å ligne skadene man ser ved aldring eller fremskreden alderdomssvakhet. Med andre ord ville to mennesker med samme kronologiske alder ikke biologisk sett fremstå som like gamle, målt etter hvor friske telomerene deres var, hvis den ene regelmessig sov fem timer om natten, mens den andre sov syv timer. Den sistnevnte ville fremstå som «yngre», mens den førstnevnte ville ha opplevd en kunstig aldring langt utover det kalenderen skulle tilsi.

Genmodifisering av dyr og matvarer er et omstridt tema som er omgitt av mange sterke følelser. DNA har en opphøyd og nesten guddommelig posisjon for mange mennesker, enten de er liberale eller konservative. Derfor burde vi være like negativt innstilt til og like ubekvemme med vår egen søvnmangel. Å sove for lite, noe en andel av befolkningen frivillig velger å gjøre, fører til store endringer i genenes transkriptom – med andre ord selve essensen av hvem du er, eller i det minste hvem du biologisk sett er, ifølge DNA-et. Forsømmer du å sove, velger du å genmodifisere deg selv hver eneste natt ved å tukle med nukleinalfabetet som helsen din står skrevet i. Hvis du lar barna dine gjøre det samme, gjør du dem også til en del av det samme genmodifiseringseksperimentet.

