# Kapittel 10 Drømmene som nattlig terapi



?? Kort oppsummering for GPT:
Dette kapittelet dykker dypere ned i hvordan drømmesøvn (REM-søvn) fungerer som en terapeutisk prosess som hjelper oss å håndtere sterke følelser og vonde minner – uten å slette selve minnet.
?? REM-søvn som følelsesvask:
* Under REM-søvn deaktiveres stresshormonet noradrenalin, som ellers er høyt i våken tilstand.
* Dette gir hjernen en sjelden mulighet til å gjenoppleve emosjonelle minner uten stressreaksjon, slik at følelsen rundt minnet svekkes over tid.
?? ?? ?? Bearbeiding av traumer:
* Walker viser hvordan folk med posttraumatisk stresslidelse (PTSD) ofte har forstyrret REM-søvn og derfor ikke får denne "følelsesvasken".
* Forsøk viser at bedret REM-søvn gir mindre emosjonell belastning ved traumatiske minner.
?? Drømmer = emosjonell arkivering:
* REM-søvn hjelper oss å lagre opplevelser trygt, uten at de utløser stress hver gang vi tenker på dem.
* Dette gjør oss emosjonelt mer robuste, og bedre rustet til å håndtere nye utfordringer.
?? Eksperimenter bekrefter det:
* Studier viser at folk som får REM-søvn etter en negativ opplevelse, reagerer roligere dagen etter – sammenlignet med dem som ikke får det.
?? Kjernen i budskapet:
«Når vi drømmer, lar vi hjernen rydde i de følelsesmessige kaosene – uten å miste minnene.»



Lenge trodde man at drømmene bare var et epifenomen av søvnfasen de kommer av (REM). For å vise hva et epifenomen er, kan vi ta lyspæren som et eksempel.

Hensikten med å lage de fysiske bestanddelene i en lyspære – glassboblen, glødetråden inni, den elektriske skrusokkelen nederst – er å skape lys. Det er det som er lyspærens funksjon, og det er det som er grunnen til at vi konstruerer denne innretningen. Imidlertid produserer en lyspære også varme. Det er ikke varmen som er lyspærens funksjon, og det er heller ikke grunnen til at vi først skapte den. Varmen er bare noe som oppstår når man lager lys på denne måten. Det er et utilsiktet biprodukt av metoden, ikke den egentlige funksjonen. I dette tilfellet er varmen et epifenomen.

Likeledes kan evolusjonen ha gjort seg store anstrengelser for å danne de naturlige kretsløpene i hjernen som skaper REM-søvn og de funksjonene REM-søvnen opprettholder. Men når menneskehjernen frembringer REM-søvn på denne bestemte måten, kan den også frembringe det vi kaller drømmer. Kanskje har drømmene, som varmen fra en lyspære, ingen funksjon. Drømmer kan være rene epifenomener uten mål og mening. De er bare et utilsiktet biprodukt av REM-søvn.

Det er en ganske nedslående tanke, ikke sant? Det er nok mange av oss som fornemmer at drømmene har mening og en nyttig funksjon.

For å bryte ut av den fastlåste situasjonen og forsøke å finne ut om drømmene har noen hensikt ut over drømmestadiet de oppstår fra, begynte forskerne med å definere REM-søvnens funksjoner. Så snart disse funksjonene var kjent, kunne vi undersøke om drømmene som følger REM-søvnen – og nøyaktig hva vi drømmer om – var avgjørende faktorer i utviklingen av disse fortrinnene. Hvis man ikke kan bruke innholdet i drømmene til å forutsi hva vi får ut av REM-søvn, vil det tyde på at drømmer er epifenomener, og at selve REM-søvnen er alt vi trenger. Dersom man derimot både trenger REM-søvn og å drømme om bestemte ting for å oppfylle disse funksjonene, ville det tyde på at REM-søvn ikke er nok alene, selv om den er nødvendig. Snarere er det den unike kombinasjonen av REM-søvn og drømmer, og drømmer om helt bestemte erfaringer, som må til for at vi skal få nyte godt av disse nattlige godene. Hvis dette ble bevist, kunne man ikke avskrive drømmer som epifenomener av REM-søvn. Isteden måtte forskningen anerkjenne drømmer som en vesentlig del av søvnen og de utviklingsmessige fordelene den gir, utover selve REM-søvnen.

Med denne fremgangsmåten har vi funnet to hovedgevinster REM-søvnen gir. Begge fordrer at man ikke bare opplever REM-søvn, men at man drømmer, og det om bestemte ting. REM-søvn er nødvendig, men ikke nok i seg selv. Drømmer er ikke som varmen fra lyspæren – de er ikke noe biprodukt.

Den første funksjonen handler om å pleie den emosjonelle og psykiske helsen vår, og det er den vi skal konsentrere oss om i dette kapitlet. Den andre har å gjøre med problemløsning og kreativitet, en funksjon enkelte prøver å få mer fullt utbytte av ved å kontrollere drømmene sine, noe vi skal ta for oss i neste kapittel.





## Drømmene – en lindrende salve


Det sies at tiden leger alle sår. For noen år siden bestemte jeg meg for å sette dette eldgamle visdomsordet på en vitenskapelig prøve, for jeg lurte på om det ville være på sin plass med en liten omskrivning. Kanskje var det ikke tiden som leget alle sår, men den tiden vi befant oss i drømmesøvn. Jeg hadde jobbet med å utvikle en teori basert på mønstrene i hjerneaktiviteten og hjernens nevrokjemi under REM-søvn, og denne teorien avfødte en bestemt forutsigelse: Drømmene vi opplever under REM-søvn, gir oss en slags nattlig psykologtime. Disse drømmene fjerner den vonde smerten fra følelsesmessig vanskelige eller traumatiske episoder vi har opplevd i løpet av dagen, og gir oss avklarte følelser når vi våkner dagen etter.

Kjernen i denne teorien var en forbausende endring som finner sted i det kjemiske brygget i hjernen under REM-søvn. Konsentrasjonen i hjernen av det sentrale stressrelaterte stoffet noradrenalin går helt i null når man driver inn i denne drømmesøvntilstanden. Faktisk er REM-søvnen den eneste perioden i døgnet da hjernen er helt fri for dette angstutløsende molekylet. Noradrenalin er hjernens svar på et kjemisk stoff du allerede kjenner til og har kjent virkningen av: adrenalin.

Tidligere MR-studier hadde påvist at strukturer i hjernen som er viktige for følelsene og hukommelsen, blir aktive igjen under REM-søvn mens vi drømmer: amygdala og de delene av hjernebarken som har med følelser å gjøre, samt hukommelsessenteret hippocampus. Dette tydet ikke bare på at det var mulig, for ikke å si sannsynlig, at det pågår behandling av minner om følelser mens vi sover, nå forsto vi også at denne gjenoppvekkingen av emosjonelle minner fant sted i en hjerne som var tømt for et stressfremkallende stoff. Derfor lurte jeg på om hjernen under REM-søvn behandlet minner om vonde opplevelser og motiver i drømmenes nevrokjemisk rolige (uten noradrenalin), «trygge» hjernemiljø. Er drømmetilstanden under REM-søvn en perfekt sammensatt nattlig lindrende salve – en som tar de skarpe kantene av følelsene vi opplever i det daglige? Det kunne virke som om det var det nevrobiologien og nevrofysiologien sa oss (meg). I så fall burde vonde opplevelser fra dagen(e) før ikke føles like vonde når vi våkner igjen.

Dette var teorien om den nattlige terapien. Den postulerte at prosessen som pågår under REM-søvnens drømmer, avstedkommer to viktige mål: (1) Vi sover for å huske detaljene i disse verdifulle og avgjørende opplevelsene, å samordne dem med eksisterende kunnskap og sette dem inn i en selvbiografisk sammenheng, men samtidig (2) sover vi for å glemme, eller oppløse, de dypt smertefulle følelsene som minnene hittil har vært omgitt av. Hvis dette stemmer, kan det bety at drømmene muliggjør en form for selvransakende gjennomgang av livet med terapeutisk formål.

Tenk tilbake på barndommen og prøv å huske noen av de sterkeste minnene du har. Det du vil oppdage, er at nesten alle disse minnene har med sterke følelser å gjøre: kanskje en særlig skremmende episode der du kom bort fra foreldrene dine eller holdt på å bli påkjørt av en bil i gaten. Men legg også merke til at når du henter disse detaljerte minnene frem igjen, er de ikke lenger ledsaget av like sterke følelser som da opplevelsen fant sted. Du har ikke tapt minnet, men du er blitt kvitt følelsene som omga det, eller i hvert fall en vesentlig del av dem. Du kan gjenoppleve minnet uten å gjenoppvekke den kroppslige reaksjonen som var til stede og ble brent inn da det skjedde.[1] Teorien sa at vi kunne ha REM-drømmene å takke for denne lindrende løsrivelsen av følelsene fra opplevelser. Ved hjelp av denne nattlige terapeutiske behandlingen klarte REM-søvnen på snedig vis å skrelle følelsenes bitre skall av den informasjonsrike frukten. Dermed kan vi lære av og nyttiggjøre oss viktige hendelser i livet uten å bli lammet av den følelsesmessige bagasjen som opprinnelig fulgte med disse smertefulle erfaringene.

Jeg hevdet endatil at hvis REM-søvnen ikke hadde utført denne operasjonen, ville vi alle ha blitt sittende med en tilstand av kronisk angst i de selvbiografiske minnenettene; hver gang vi husket en viktig erfaring, ville vi ikke bare hente frem detaljene i minnet, men også gjenoppleve de samme stressende følelsene igjen og igjen. På grunn av den unike hjerneaktiviteten og nevrokjemiske sammensetningen hjelper REM-søvnen oss med å unngå denne situasjonen.

Det var teorien og spådommene; det som sto for døren nå, var eksperimentet og resultatene som skulle bli et første skritt på veien mot å avkrefte eller underbygge dem.

Vi rekrutterte en samling friske unge voksne og delte dem opp i to tilfeldige grupper. Begge gruppene fikk se et utvalg følelsesladede bilder mens de lå i en MR-skanner som vi brukte til å måle den emosjonelle hjerneaktiviteten deres. Så, tolv timer senere, ble deltagerne lagt tilbake i MR-maskinen og fikk se de samme bildene igjen, slik at minnene kom tilbake mens vi nok en gang målte den emosjonelle hjerneaktiviteten. Deltagerne bedømte også selv hvor følelsesmessig påvirket de ble av hvert bilde under disse to øktene med tolv timers mellomrom.

En viktig forskjell var imidlertid at den ene halvdelen av deltagerne fikk se bildene først om formiddagen og deretter om kvelden, slik at de var våkne mellom de to rundene. Den andre halvdelen så bildene først om kvelden og deretter neste morgen etter en hel natts søvn. Slik kunne vi ved hjelp av MR-skanneren objektivt måle hva hjernen deres sa oss, i tillegg til at vi fikk høre hvordan deltagerne subjektivt opplevde å se bildene om igjen med eller uten en natts søvn imellom.

De som sov mellom øktene, rapporterte om en vesentlig reduksjon i hvor sterke følelser de kjente da de så bildene om igjen. I tillegg viste MR-bildene en stor og betydningsfull reduksjon av aktiviteten i amygdala, følelsessenteret i hjernen som skaper vonde følelser. Enn videre ble den rasjonelle prefrontale hjernebarken koblet inn igjen etter at deltagerne hadde sovet, og bidro til å dempe de følelsesmessige reaksjonene. Hos deltagerne som hadde vært våkne hele dagen uten anledning til å sove og fordøye opplevelsene, så vi imidlertid ingen slik oppløsning av den følelsesmessige reaksjonen over tid. De dype emosjonelle reaksjonene i hjernen var minst like sterke og negative den andre gangen de så bildene som den første, og de rapporterte i tillegg om at de vonde følelsene de gjenopplevde, var like kraftige.

Siden vi hadde registrert søvnen til hver av deltagerne den natten som kom mellom øktene, kunne vi også besvare et oppfølgingsspørsmål: Er det noe med søvnens type eller kvalitet som gjør det mulig å forutsi i hvilken grad søvnen fører til følelsesmessig avklaring neste dag?

Ganske som teorien hadde forutsagt, var det REM-søvnens drømmetilstand – og bestemte mønstre i den elektriske aktiviteten som gjenspeilet reduksjonen i stressrelaterte kjemiske stoffer under drømmesøvn – som avgjorde hvor godt den nattlige psykologtimen fungerte hos den enkelte deltager. Det var altså ikke tiden som sådan som leget alle sår; det var tiden man tilbrakte i drømmesøvn, som fikk de emosjonelle sårene til å gro. Å sove, kanskje leges, for å parafrasere Hamlet.

Søvn, og nærmere bestemt REM-søvn, var tydeligvis noe vi trengte for å helbrede følelsesmessige sår. Men var det nødvendig å drømme under REM-søvnen, og kanskje å drømme om nettopp disse følelsesladede opplevelsene, for å få en avklaring og unnslippe angstens og depresjonens grep om sinnet? Det var spørsmålet dr. Rosalind Cartwright ved Rush Universiy i Chicago elegant avdekket i sitt arbeid med kliniske pasienter.

Cartwright, som jeg mener er like mye av en pioner i drømmeforskningen som Sigmund Freud var, bestemte seg for å studere innholdet i drømmene hos mennesker som viste tegn på depresjon som følge av svært vanskelige emosjonelle opplevelser, som ødeleggende brudd og bitre skilsmisser. Rundt tiden da den emosjonelle skaden oppsto, begynte hun å innhente pasientenes drømmerapporter, som hun så saumfor på jakt etter tydelige tegn på at de samme følelsesmessige motivene dukket opp i drømmene som i det våkne livet. Opptil et år senere gjennomførte Cartwright deretter oppfølgingsvurderinger der hun fant ut om depresjonen og angsten de følelsesmessige skadene hadde utløst hos pasientene, var et tilbakelagt kapittel eller vedvarte.

I en rekke artikler som jeg leser om igjen med beundring den dag i dag, viste Cartwright at bare de pasientene som eksplisitt drømte om de vonde opplevelsene rundt den tiden de inntraff, klarte å fri seg fra den fortvilte situasjonen og et år senere ble vurdert som klinisk friske i den forstand at det ikke var mulig å påvise depresjon. De som drømte, men uten å drømme om selve hendelsen, klarte ikke å komme over det som hadde skjedd, men ble fortsatt tynget av sterke spor av depresjon.

Cartwright hadde vist at det ikke var nok å oppleve REM-søvn, eller drømmer i sin alminnelighet, for å slutte fred med fortidens følelser. Pasientene hennes måtte oppleve REM-søvn med drømmer, og drømmer av en helt bestemt art: drømmer som eksplisitt tok for seg følelsene den vonde opplevelsen hadde vekket i den våkne verden. Det var bare drømmer med dette bestemte innholdet som kunne avstedkomme klinisk bedring og gi pasientene en følelsesmessig avklaring som lot dem gå videre inn i fremtiden med nye følelser uten å være trellbundet av fortidens traumer.

Cartwrights data ga en ytterligere psykologisk bekreftelse på teorien vår om en nattlig biologisk terapitime, men det var først med et tilfeldig møte på en konferanse en regntung søndag i Seattle at min egen grunnforskning og teori fant veien fra skrivebordet til sykesengen og dermed bidro til å forstå den invalidiserende psykiske sykdommen posttraumatisk stresslidelse (PTSD).

Pasienter med PTSD, som ofte er krigsveteraner, strever med å komme seg etter grusomme traumatiske opplevelser. Mange plages av at de gjenopplever de invaderende minnene om dagen, og av tilbakevendende mareritt. Jeg lurte på om den nattlige terapien fra REM-søvnen som vi hadde funnet hos friske mennesker, hadde brutt sammen hos mennesker med PTSD, slik at de ikke fikk hjelp til å behandle de traumatiske minnene på en effektiv måte.

Når en krigsveteran gjenopplever gamle minner som utløses av for eksempel et smell fra en bilmotor, kan hele den kroppslige traumatiske opplevelsen vende tilbake. Dette fikk meg til å lure på om søvnen ikke hadde greid å fjerne følelsen fra det traumatiske minnet slik den vanligvis gjør. Når man samtaler med PTSD-pasienter på klinikken, forteller de ofte at de bare ikke klarer å «komme over» det de har opplevd. Det de skildrer, er til dels en hjerne som ikke er blitt befridd for den giftige følelsen som hefter ved det traumatiske minnet. Hver gang minnet vekkes til live igjen, vekkes også følelsen, siden den ikke er blitt rensket bort.

Vi visste allerede at PTSD-pasienter hadde forstyrret søvn, og særlig REM-søvn. Det var også ting som tydet på at unormalt høye nivåer av noradrenalin ble frigjort i nervesystemet hos pasienter med posttraumatisk stresslidelse. På bakgrunn av teorien om REM-drømmer som nattlig terapi og de gryende resultatene som støttet denne, utformet jeg en oppfølgningsteori der jeg anvendte modellen på PTSD. Teorien gikk ut på at det for høye nivået av noradrenalin som hindrer pasientene i å gå inn og opprettholde normal REM-søvn og drømmer, er en mekanisme som bidrar til PTSD. Dette forholdet hindrer pasientenes hjerne i å løsrive følelsene fra det traumatiske minnet, siden det kjemiske stressnivået i hjernen er for høyt.

Det som imidlertid mer enn noe annet satte meg på sporet, var de gjentatte marerittene hos PTSD-pasienter – et symptom som er så pålitelig at det er en del av listen over kriterier som må være oppfylt før diagnosen kan stilles. Hvis hjernen ikke makter å løsrive følelsen fra minnet i løpet av den første natten etter en traumatisk opplevelse, sier teorien at den vil gjøre et nytt forsøk natten etter, siden «følelsesmarkeringen» som er knyttet til minnet, fremdeles er for sterk. Dersom prosessen mislykkes en annen gang, vil det komme et nytt forsøk natten etter, og natten etter, som en plate med hakk. Det var nøyaktig dette som skjedde med de gjentatte marerittene om den traumatiske hendelsen hos pasienter med PTSD.

Jeg kom frem til en etterprøvbar hypotese: Hvis jeg kunne senke nivået av noradrenalin i hjernen hos pasienter med PTSD mens de sov, og dermed gjenopprette det kjemiske miljøet som måtte til for at søvnen skulle kunne behandle traumet, burde det også føre til at en sunnere REM-søvn ble gjenopprettet. Den forbedrede REM-søvnen burde føre til en klinisk bedring av PTSD-symptomene og videre til en reduksjon av hvor ofte de vonde marerittene kom tilbake. Det var en vitenskapelig teori som var på jakt etter klinisk dokumentasjon. Så kom det strålende lykketreffet.

Kort tid etter at jeg hadde offentliggjort den teoretiske artikkelen, møtte jeg dr. Murray Raskind, en storartet lege som arbeidet ved et sykehus for krigsveteraner i Seattles omegn. Vi skulle begge presentere funn på en konferanse i Seattle, og på denne tiden var ingen av oss klar over den andres nye forskningsresultater. Raskind – en høy mann med vennlige øyne og et avvæpnende avslappet og spøkefullt lynne som ikke må narre noen til å undervurdere hans kliniske skarpsinn – er en fremstående figur innen forskningen på både PTSD og Alzheimers sykdom. På konferansen presenterte Raskind noen nye funn som han var i stuss over. Han hadde behandlet krigsveteraner på klinikken sin med det generiske legemiddelet prazosin for å regulere blodtrykket deres. Medisinen var til en viss grad effektiv for å senke blodtrykket i kroppen, men Raskind fant ut at den hadde en langt kraftigere og helt uventet gunstig virkning på hjernen: Den hjalp mot de tilbakevendende marerittene hos PTSD-pasienter. Etter bare noen ukers behandling kom pasientene tilbake til klinikken, der de forfjamset sa noe slikt som: «Det er utrolig pussig, men jeg får ikke de gamle marerittene når jeg drømmer lenger. Jeg føler meg bedre, jeg er ikke så redd for å sove om natten som før.»

Det viste seg at prazosin, som Raskind bare hadde gitt for å senke blodtrykket, også hadde den heldige bivirkningen at det reduserte nivået av noradrenalin i hjernen. Raskind hadde utrolig nok og helt uten overlegg utført det eksperimentet jeg selv forsøkte å pønske ut. Han hadde skapt nøyaktig den nevrokjemiske tilstanden i hjernen – en reduksjon i den unormalt høye konsentrasjonen av det stressrelaterte noradrenalinet – som disse pasientene så lenge hadde savnet under REM-søvn. Prazosin la en gradvis demper på den skadelige flommen av noradrenalin i hjernen slik at pasientene opplevde sunnere REM-søvn. Med den sunnere REM-søvnen kom en reduksjon i de kliniske symptomene, og, viktigst av alt, en reduksjon i hyppigheten marerittene kom tilbake med.

Raskind og jeg fortsatte å snakke sammen og å føre vitenskapelige diskusjoner gjennom hele konferansen. I løpet av de neste månedene kom han på besøk til laboratoriet mitt ved University of California i Berkeley, og vi snakket uten stans hele dagen og over en middag utover kvelden om den nevrobiologiske modellen min av drømmene som emosjonell terapi, og hvordan det tilsynelatende var en perfekt forklaring på de kliniske funnene han hadde gjort rundt prazosin. Samtalene var til å få gåsehud av, kanskje de mest spennende jeg har opplevd noen gang i karrieren. Den grunnleggende vitenskapelige teorien var ikke lenger på jakt etter klinisk bekreftelse. De to hadde funnet hverandre en gråværsdag i Seattle.

Etter at de to arbeidene har styrket hverandre, og med bakgrunn i Raskinds solide studier og etter hvert flere uavhengige kliniske prøver i stor skala, har prazosin blitt medisinen USAs krigsveterandepartement offisielt anbefaler for behandling av tilbakevendende traumatiske mareritt, og medisinen er siden også blitt godkjent av det amerikanske mat- og legemiddeltilsynet FDA for samme formål.

Det er fremdeles mange spørsmål som gjenstår, blant annet flere uavhengige gjentagelser av funnene for andre typer traumatiske opplevelser, som seksuelle overgrep eller vold. Medisinen er heller ikke perfekt, siden den har bivirkninger ved høy dosering, og behandlingen fungerer ikke like godt for alle. Men det er en begynnelse. Vi har nå en vitenskapelig fundert forklaring av REM-søvnen og drømmeprosessen som hører sammen med den, og ved hjelp av den kunnskapen har vi tatt det første skrittet mot å behandle den grufulle og invalidiserende sykdommen PTSD. Kunnskapen kan også komme til å åpne nye behandlingsveier innen søvnrelaterte og andre psykiske sykdommer, blant annet depresjon.





## Å drømme for å dekode våkne erfaringer


Idet jeg trodde vi hadde avdekket alt REM-søvnen kunne gjøre for den psykiske helsen vår, ble det oppdaget nok en følelsesmessig gevinst som REM-søvnen gir hjernen – en som godt kan sies å være enda viktigere for å overleve.

Å være i stand til å lese uttrykk og følelser er en forutsetning for å være et velfungerende menneske, og i grunnen for å være en velfungerende høyerestående primat av noe slag. Ansiktsuttrykk utgjør et av de viktigste signalene i miljøet vårt. De lar oss forstå andre menneskers følelser og hensikter og påvirker vår egen adferd hvis vi tolker dem riktig. Det finnes egne områder i hjernen som har som oppgave å lese og tolke verdien og betydningen i emosjonelle signaler, særlig ansikter. Og det er nettopp disse avgjørende hjerneområdene eller -nettverkene REM-søvnen omstiller hver natt.

I denne andre rollen kan vi tenke på REM-søvnen som en dyktig pianostemmer som hver natt stemmer hjernens emosjonelle instrumenter med fullkommen presisjon, slik at vi treffsikkert kan skjelne åpenlyse og subtilt fordekte mikrouttrykk når vi våkner neste dag. Tar man REM-søvnen med tilhørende drømmer fra et menneske, mister hjernens emosjonelle avstemmingskurve den hårfine presisjonen. Som når man ser et bilde gjennom en matt glassrute, eller et fotografi som er ute av fokus, klarer ikke en hjerne som er sultefôret på drømmer, å tolke ansiktsuttrykk riktig – de blir forvrengt. Man begynner å forveksle venner og fiender.

Vi oppdaget dette på følgende måte. Vi fikk deltagere til å komme til laboratoriet, der de sov en hel natt. Neste morgen viste vi dem en rekke bilder av ansiktet til en bestemt person. Det var imidlertid ingen av bildene som var like. Ansiktsuttrykket til personen på bildene varierte over en skala fra vennlig (med et forsiktig smil, beroligende åpne øyne og et imøtekommende blikk) til det stadig mer utilnærmelige og fiendtlige (sammenknepet munn, rynket panne og et truende blikk). Hvert av bildene var litt forskjellig fra bildene ved siden av på den følelsesmessige skalaen, og gjennom flere titalls bilder ble hele spekteret av holdninger uttrykt, fra det svært sosiale (vennlige) til det kraftig antisosiale (uvennlige).

Deltagerne så på ansiktene i tilfeldig rekkefølge og bedømte hvor imøtekommende eller truende bildene var, mens vi skannet hjernen deres i en MR-maskin. MR-bildene lot oss måle hvordan hjernen deres tolket og presist skilte de truende ansiktsuttrykkene fra de vennlige etter en hel natts søvn. Alle deltagerne gjentok eksperimentet, men denne gangen nektet vi dem å sove, slik at de også mistet den viktige REM-søvnen. Halvparten av deltagerne fikk økten uten søvn først, og deretter den med søvn, og omvendt. Det var en ny person på bildene for hver økt, slik at det ikke var noen påvirkning fra gjentagelser eller hukommelsen.

Etter en hel natt med søvn, som også hadde omfattet REM-søvn, hadde deltagerne en utsøkt presis avstemmingskurve for gjenkjennelse av følelser i ansiktsuttrykk, omtrent som en utstrakt V-form. Hjernen deres hadde ingen problemer med å skille den ene følelsen fra den andre i de subtile endringene langs skalaen da de navigerte i overfloden av ansiktsuttrykk vi viste dem i MR-maskinen, og deres egne vurderinger viste seg å være like presise. Helt uanstrengt skilte de vennlige og imøtekommende signaler fra ansikter som bar bud om selv den minste trussel, etter hvert som tendensen i følelsene snudde mot det faretruende.

Som en bekreftelse på hvor viktig drømmetilstanden er, så vi at jo bedre REM-søvnen hadde vært hos deltagerne den natten de fikk lov til å sove, desto mer finstemt var hjernenettverkene som tolket følelser dagen etter. REM-søvnens førsteklasses nattlige overhaling ga bedre forståelse for det sosiale universet dagen etter.

Men da de samme deltagerne ble fratatt søvnen, og dermed også REM-søvnens avgjørende virkning, klarte de ikke lenger presist å skille den ene følelsen fra den andre. Den V-formede kurven i hjernen hadde skiftet fasong, blitt revet løs fra bunnlinjen og flatet ut til en rett strek, som om hjernen var hensatt i en allment overfølsom tilstand og hadde mistet evnen til å skjelne forskjeller i følelsesmessige signaler fra omgivelsene. Den presise evnen til å lese avslørende signaler i andres ansikt var en saga blott. Hjernens emosjonelle navigasjonssystem hadde mistet kontakten med den magnetiske nordpolen som skulle stikke ut kursen for følelsene, et kompass som vanligvis viser vei til en rekke utviklingsmessige fortrinn.

Når de mistet den følelsesmessige skarpheten som REM-søvnens fininnstilling vanligvis ga dem tilbake hver natt, henfalt deltagerne til å gi frykten forrang og begynte å tolke selv godlynte eller svakt vennlige ansikter som truende. Omgivelsene ble oppfattet som et mer fiendtlig og ubehagelig sted når hjernen manglet REM-søvn – selv om det ikke var sant. Virkeligheten fortonte seg ikke lenger slik den virkelig var i den søvnløse hjernens «øyne». Ved å fjerne REM-søvnen hadde vi rett og slett fjernet deltagernes evne til nøkternt å lese de sosiale omgivelsene.

Tenk nå på mennesker i yrker der man blir tvunget til å sove for lite, som politi- eller militærpersonale, leger, sykepleiere, de som jobber i nødtjenestene – for ikke å snakke om omsorgsarbeiderne fremfor noen: nybakte foreldre. I alle disse rollene trenger man evnen til presist å lese andres følelser for å kunne treffe viktige, for ikke å si livsviktige, beslutninger, som å oppdage en reell trussel som må møtes med våpenbruk, å fornemme følelsesmessig ubehag eller smerte som kan endre en diagnose eller ha betydning for hvor mye smertestillende medisin man skal utskrive, eller å avgjøre når man skal være ømhjertet, og når man skal være en myndig far eller mor. Uten REM-søvnen og dennes evne til å fininnstille hjernens emosjonelle kompass får mennesker en upresis sosial og emosjonell forståelse av omgivelsene, noe som fører til uheldige beslutninger og handlinger som kan få alvorlige konsekvenser.

Ved å se på endringer gjennom livsløpet har vi funnet ut at denne justeringstjenesten REM-søvnen tilbyr, melder seg like før ungdomstidens begynnelse. Før det, mens barna ennå er under foreldrenes nøye oppsyn, og så mange av de avgjørende beslutningene blir tatt av mamma og/eller pappa, nyter barnehjernen mindre godt av REM-søvnens fininnstilling. Men når de tidlige tenårene melder sin ankomst sammen med vendepunktet der frigjøringen fra foreldrene begynner og den unge må begynne å orientere seg i den sosiale og emosjonelle verden på egen hånd, begynner hjernen å fråtse i de godene REM-søvnen gir i form av en følelsesmessig finjustering. Dette innebærer ikke at mindre barn og spedbarn ikke trenger REM-søvn – det gjør de i aller høyeste grad, da den underbygger andre funksjoner vi har sett på (hjernens utvikling) og skal se på senere (kreativitet). Det er snarere denne bestemte funksjonen av REM-søvnen som blir viktig på et visst stadium i utviklingen og lar den spirende halvvoksne hjernen finne veien gjennom det turbulente farvannet i en kompleks emosjonell verden for egen maskin.

Vi skal komme tilbake til dette temaet i nest siste kapittel, der vi tar for oss de skadene tidlige skoledager påfører ungdommene våre. Det viktigste er de grytidlige skolebussrutene som nettopp fratar barna søvnen tidlig om morgenen, akkurat på det tidspunktet i søvnsyklusen da den voksende hjernen skal til å ta for seg av den avgjørende REM-søvnen. Vi ødelegger drømmene deres på mer enn én måte.

