# Kapittel 15 Søvn og samfunnet


?? Kort oppsummering for GPT:
Dette kapittelet utforsker hvordan søvnmangel ikke bare påvirker enkeltpersoner, men hele samfunnet – fra skole og arbeid til trafikkulykker og helsesystemer.
?? Skole og ungdom:
* Tenåringer har en naturlig forskyvet døgnrytme og burde hatt seinere skolestart.
* Skole som starter før kl. 08:30 fører til mindre søvn, dårligere konsentrasjon og lavere læring.
* Studier viser at seinere skolestart gir høyere karakterer, bedre humør og færre ulykker.
?? Arbeidsliv og trafikk:
* Mangel på søvn er årsak til flere trafikkulykker enn alkohol. Mikrosøvn i noen sekunder kan være dødelig.
* Skiftarbeid og nattevakter øker risikoen for sykdom, ulykker og nedsatt kognitiv funksjon.
* Bedrifter med søvnvennlig kultur har høyere produktivitet, lavere sykefravær og færre feil.
?? Søvn og helsevesen:
* Medisinske feil øker dramatisk når helsepersonell er søvndeprivert.
* Kirurger med søvnmangel gjør 20–30 % flere feil.
?? Samfunnskostnadene:
* Søvnmangel koster samfunnet enorme summer i tapt arbeidsevne, helseutgifter og ulykker.
* Investering i bedre søvn gir stor gevinst på samfunnsnivå.
?? Kjernen i budskapet:
«Søvn er en kollektiv verdi. Når samfunnet tilrettelegger for søvn, vinner alle.»


Hva medisinfaget og utdannelsessektoren gjør feil; hva Google og NASA gjør rett

For hundre år siden sov under 2 prosent av USAs befolkning i seks timer eller mindre per natt. Nå gjør over 30 prosent av alle voksne amerikanere det.

En spørreundersøkelse National Sleep Foundation i USA gjennomførte i 2013, retter et skarpt søkelys mot dette søvnunderskuddet.[1] Over 65 prosent av USAs voksne befolkning sover mindre enn de anbefalte syv til ni timene per natt i hverdagene. Situasjonen ser ikke noe lysere ut om man tar en tur rundt jorden. I Storbritannia og Japan, for eksempel, forteller henholdsvis 39 og 66 prosent av alle voksne at de sover i mindre enn syv timer. Å forsømme søvnen er en trend som gjennomsyrer alle industriland, og det er derfor Verdens helseorganisasjon (WHO) har begynt å karakterisere samfunnets søvnmangel som en global epidemi. Sett under ett kommer én av to voksne i alle industriland verden over (rundt 800 millioner mennesker) til å få mindre søvn enn de behøver neste uke.

Det er viktig å merke seg at mange av disse menneskene ikke selv sier at de ønsker eller trenger mer søvn. Ser man på søvntidene for helgene i den første verden, ser tallene helt annerledes ut. Nå er det ikke lenger bare usle 30 prosent som i snitt sover åtte timer eller mer – nesten 60 prosent fråtser i åtte eller flere timer med søvn. Hver eneste helg forsøker et enormt antall mennesker fortvilt å nedbetale en gjeld de har opparbeidet seg i løpet av uken. Som vi gjentatte ganger har sett i denne boken, fungerer ikke søvn som et kredittsystem eller en bank. Hjernen kan aldri ta tilbake all den søvnen man frarøver den. Vi kan ikke opparbeide oss søvngjeld uten at det straffer seg, og vi kan heller ikke betale tilbake gjelden på et senere tidspunkt.

Hvorfor skulle samfunnet bry seg om dette på et mer overordnet nivå enn det individuelle? Ville det føre til endringer i vårt kollektive menneskeliv, i yrkeslivet og i bedrifter, i kommersiell produktivitet, i lønnsnivå, i barnas utdannelse eller vår moralske natur om vi endret holdningene til søvn og sov mer? Enten du er bedriftsleder eller ansatt, sykehusdirektør, praktiserende lege eller sykepleier, ansatt i statsforvaltningen eller militæret, politiker eller helsearbeider, er svaret i aller høyeste grad «ja» for alle som regner med å motta medisinsk hjelp på et eller annet tidspunkt i livet, og det av flere grunner enn du kanskje tror.

Nedenfor gir jeg fire svært forskjellige, men tydelige eksempler på hvordan utilstrekkelig søvn påvirker selve samfunnsveven. Det dreier seg om søvn på arbeidsplassen, tortur (ja, tortur), søvn i undervisningssektoren og søvn i medisinfaget og helsevesenet.





## Søvn på arbeidsplassen


Søvnmangel går ut over mange av de sentrale evnene som er påkrevd i utøvelsen av de fleste yrker. Hvorfor overvurderer vi da verdien av ansatte som undervurderer søvnens verdi? Vi lovpriser ledere som svarer på e-post til klokken 01.00 og deretter stiller på kontoret klokken?05.45; vi applauderer flyplass-«krigeren» som har reist gjennom fem forskjellige tidssoner på syv flyturer i løpet av de siste åtte døgnene.

I mange forretningsmiljøer finnes det en oppkonstruert, men sterkt hovmodig oppfatning om at søvn ikke er godt for noe. Dette er absurd med tanke på hvor alvorlig yrkessektoren tar alle andre aspekter ved de ansattes helse, sikkerhet og adferd. Som min kollega ved Harvard dr. Czeisler har påpekt, finnes det utallige regler på arbeidsplassen om røyking, stoffmisbruk, etisk opptreden og forebyggelse av skade og sykdom. Men for lite søvn – en annen skadelig og potensielt dødelig faktor – er noe mange ikke bare tolererer, men sørgelig nok også oppfordrer til. Dette tankegodset har klart å overleve til dels fordi visse forretningsledere feilaktig antar at å bruke tid på en oppgave er det samme som å løse en oppgave og være produktiv. Selv ikke med rutinepregede arbeidsoppgaver på fabrikkene i industrialderen var dette riktig. Det er en misforstått feilslutning, og kostbar er den også.

En studie i fire store selskaper i USA fant at utilstrekkelig søvn kostet nesten 2000 dollar per ansatt per år i tapt produktivitet. Beløpet steg til over 3500 dollar per ansatt hos dem som var mest alvorlig rammet av søvnmangel. Det høres kanskje ikke så mye ut, men hvis du snakker med pengefolkene som holder øye med slikt, får du høre at det innebærer et årlig nettotap for disse selskapene på 54 millioner dollar. Spør du styret i en hvilken som helst bedrift om de ønsker å gjøre noe med et problem som alene ribber selskapet for over 50 millioner dollar i tapte inntekter hvert år, kommer avstemningen til å gå kjapt og enstemmig for seg.

En uavhengig rapport fra tankesmien RAND Corporation som tar for seg de økonomiske omkostningene ved utilstrekkelig søvn, kan tjene som en solid vekker for økonomisjefer og administrerende direktører.[2] De som sover under syv timer om natten, påfører landet i snitt en svimlende økonomisk omkostning sammenlignet med ansatte som sover i over åtte timer hver natt. Som vi ser i figur 16A, koster utilstrekkelig søvn USA og Japan henholdsvis 411 og 138 milliarder dollar i året. Storbritannia, Canada og Tyskland kommer etter.





Disse tallene blir selvfølgelig skjeve fordi landene ikke er like store. En standardisert måte å måle innvirkningen på er å se på bruttonasjonalproduktet (BNP) – et generelt mål på verdien av det som produseres i et land, eller landets økonomiske helse. I dette lyset blir situasjonen enda mer trøstesløs, som vi ser i figur 16B. Utilstrekkelig søvn frarøver de fleste land over 2 prosent av BNP – like mye som forsvarssektoren koster hvert av landene. Det er nesten like mye som hvert av landene investerer i utdannelse. Bare tenk på at hvis vi klarte å slette den nasjonale søvngjelden, kunne vi nesten doble andelen av BNP som går til å utdanne barna våre. Dette er nok en grunn til at det er økonomisk fornuftig å sove nok, og at man burde oppmuntre til det på landsdekkende nivå.

Hvorfor påfører vi både arbeidsgivere og den nasjonale økonomien så store tap når vi sover for lite? Mange av de store selskapene jeg besøker for å holde foredrag, interesserer seg for KPI-er – kritiske prestasjonsindikatorer, eller målbare størrelser som nettoinntekt, hvor fort mål oppnås, eller kommersiell suksess. Det er en rekke egenskaper ved de ansatte som avgjør disse størrelsene, men blant dem er vanligvis kreativitet, intelligens, motivasjon, innsats, individuell effektivitet og effektivitet ved gruppearbeid samt psykisk stabilitet, sosiale evner og ærlighet. Alle disse blir systematisk svekket når man sover for lite.

Tidlige studier har vist at mindre søvn henger sammen med lavere arbeidstempo og langsom fullføring av oppgaver. Med andre ord er søvnige ansatte uproduktive ansatte. Mennesker som lider av søvnmangel, leverer også færre og mindre presise løsninger på arbeidsrelaterte oppgaver de får presentert.[3]

Siden har vi utformet flere arbeidsrelaterte oppgaver for å utforske hvilken virkning utilstrekkelig søvn har på ansattes arbeidsinnsats, produktivitet og kreativitet. Kreativitet er jo noe man fremhever som selve drivkraften bak nyskapning i forretningslivet. Gir man deltagerne mulighet til å velge mellom arbeidsoppgaver som krever forskjellig grad av innsats, fra lett (f.eks. å høre på telefonsvarermeldinger) til vanskelig (f.eks. å bidra til å utforme et komplisert prosjekt som krever omhyggelig problemløsning og kreativ planlegging), vil man se at de som sov minst i løpet av de foregående dagene, er de samme som konsekvent velger de minst utfordrende oppgavene. De tar heller en enkel utvei og skaper dermed færre kreative løsninger.

Det kan selvfølgelig tenkes at den typen mennesker som sover lite, også misliker å bli utfordret, og at det ene ikke har noen direkte sammenheng med det andre. Samvariasjon beviser ikke at det finnes en årsakssammenheng. Men hvis man tar de samme menneskene og lar dem gjennomføre dette eksperimentet to ganger, én gang etter en hel natts søvn og én gang etter at de har sovet for lite, og dermed bruker hver enkelt deltager som sin egen kontrollgruppe, ser man at dovenskapen skyldes søvnmangel.[4] For lite søvn er altså en årsak i denne sammenhengen.

Ansatte som sover for lite, kommer dermed ikke til å drive selskapet fremover med produktiv nyskapning. Som om de satt på trimsykler, kommer de ikke av flekken selv om de tråkker i vei. Det ironiske som de ansatte ofte ikke skjønner, er at man arbeider mindre produktivt og dermed må bruke mer tid på å nå et mål når man sover for lite. Det betyr at man må jobbe lengre kvelder, komme senere hjem, legge seg senere og stå opp tidligere, slik at man havner i en ond sirkel. Hvorfor skal man prøve å koke opp en kjele med vann på middels varme når man kan gjøre det på halve tiden ved å skru platen på fullt? Jeg får ofte høre at folk ikke har tid til å sove fordi de har så mye arbeid å gjøre. Helt uten stridslyst svarer jeg med å forklare at grunnen til at de har så mye å gjøre ved dagens slutt, kanskje er nettopp det at de ikke sover nok.

Interessant nok oppfatter ikke deltagerne i de ovennevnte studiene selv at de legger mindre innsats i arbeidsoppgavene eller er mindre effektive når de har sovet for lite, selv om begge deler er tilfellet. Det virket ikke som om de var klar over at de gjorde en mindre innsats og presterte dårligere i arbeidet – en tendens til subjektiv feilvurdering av egen yteevne ved for lite søvn som vi har vært innom før. Selv de enkleste daglige rutiner som krever liten innsats, som å kle seg ordentlig eller moteriktig for å dra på jobb, blir dårligere utført etter en natt med søvnmangel.[5] Folk trives også dårligere med jobben når de har sovet for lite – noe som kanskje ikke er så overraskende med tanke på søvnunderskuddets humørdempende virkning.

Ansatte som sover for lite, er ikke bare mindre produktive, mindre motiverte, mindre kreative, mindre tilfredse og dovnere, de er også mer uetiske. Bedriftens gode navn og rykte kan være en avgjørende faktor i næringslivet. Når staben består av ansatte som sover for lite, er bedriften mer sårbar for å komme i vanry. Jeg har tidligere beskrevet resultatene fra eksperimenter med hjerneskanning som viser at pannelappen, som er avgjørende for selvkontroll og å holde emosjonelle impulser i tømme, blir satt ut av spill når man sover for lite. Dermed blir deltagerne mer emosjonelt labile og tar mer uoverveide valg og beslutninger. Det samme resultatet ser man forutsigbart nok på arbeidsplassen, der mer står på spill.

Studier på arbeidsplasser har vist at medarbeidere som sover i seks timer eller mindre, er vesentlig mer avvikende og har større sannsynlighet for å lyve dagen etter enn dem som sover i seks timer eller mer. Banebrytende arbeid utført av dr. Christopher Barns, en forsker ved Foster School of Business, et fakultet ved Washington University, har funnet at jo mindre en person sover, desto mer sannsynlig er det at vedkommende forfalsker kvitteringer og leverer urettmessige krav om godtgjørelse, og desto villigere er vedkommende til å lyve for å få gratis lodd. Barns oppdaget også at ansatte som sover for lite, er mer tilbøyelige til å skylde på andre på arbeidsplassen når de selv begår feil, og til og med å prøve å ta æren for det andre har lyktes med – ikke?akkurat en oppskrift på god lagånd og harmonisk arbeidsmiljø.

Etisk avvikende adferd knyttet til søvnmangel sniker seg også inn i yrkeslivet i en annen forkledning, kjent som sosial loffing. Begrepet viser til en som, når prestasjoner blir målt på gruppenivå, bestemmer seg for å gjøre mindre innsats i gruppen enn han eller hun ville ha gjort ved individuelt arbeid. Folk øyner muligheten til å sluntre unna og gjemme seg bak de andres harde gruppearbeid. De fullfører færre deler av oppgaven selv sammenlignet med når de blir vurdert alene. Søvnige medarbeidere velger dermed en egoistisk minste motstands vei når de jobber i team, der de slentrer av sted som uhederlige sosiale loffere.[6] Dette fører ikke bare til mindre produktive grupper, forståelig nok skaper det også bitterhet og aggresjon gruppemedlemmene imellom.

Forretningsmennesker bør merke seg at mange av disse studiene melder om at selv en svært beskjeden reduksjon i søvnvarighet kan ha skadelig innvirkning på bedriftens resultater; forskjellen kan kanskje være så lite som 20 til 60 minutter mellom en ansatt som er ærlig, kreativ, innovativ, produktiv og god til å samarbeide, og en som ikke er det.

Når man ser på virkningen av søvnunderskudd hos administrerende direktører og mellomledere, gir det ikke mindre grunn til bekymring. I enhver organisasjon kan en ineffektiv leder gi en rekke konsekvenser som sprer seg videre nedover til alle vedkommende øver innflytelse over. Vi har en tendens til å tro at en god eller dårlig leder er god eller dårlig den ene dagen etter den andre – at det er en fast egenskap. Slik er det ikke. Individuelle lederes prestasjoner svinger dramatisk fra dag til dag, og denne variasjonen er langt større enn forskjellene mellom den enkelte leder. Så hva er det som forklarer svingningene i en leders evne til å lede fra dag til dag? Hvor mye de sover, er en klar faktor.

En tilsynelatende enkel, men utspekulert studie målte søvn hos ledere gjennom flere uker og sammenlignet resultatene med hvor godt de gjorde det som ledere på arbeidsplassen, noe som ble vurdert av de ansatte som rapporterte til dem. (De ansatte selv hadde vel å merke ingen anelse om hvordan sjefen deres sov hver natt, slik at de ikke ble påvirket av den kunnskapen.) Jo dårligere lederne rapporterte at de sov hver natt, desto mer uforskammede og dårligere til å styre seg selv ble de overfor de ansatte neste dag, ifølge de ansattes egen vurdering.

Et annet fascinerende resultat var at også de ansatte ble mindre engasjert i arbeidet dagen etter at lederen hadde sovet dårlig, selv om de selv hadde sovet godt. Det var en kjedereaksjon der den manglende søvnen hos det ene overordnede mennesket i en bedriftsstruktur ble overført som et virus og smittet selv de uthvilte medarbeiderne med labert engasjement og lavere produktivitet.

Vi har siden oppdaget at denne vekselvirkningen forsterkes ved at ledere og administrerende direktører som har sovet for lite, er mindre karismatiske og har vanskeligere for å vekke inspirasjon og engasjement hos de ansatte. Dessverre for sjefene har ansatte som sover for lite, en oppfatning av uthvilte ledere som vesentlig mindre inspirerende og karismatiske enn de faktisk er. Man kan jo bare tenke seg hvor store konsekvensene blir for bedriftens fremgang når både lederen og de ansatte jobber for mye og sover for lite.

Når man lar ansatte og ledere på alle nivåer komme godt uthvilt på jobb, og endatil oppmuntrer til det, går de fra å se ut til å arbeide hardt samtidig som de er ineffektive, til å bli produktive, ærlige og nyttige mennesker som inspirerer, støtter og hjelper hverandre. Noen håndfuller søvn betaler seg i form av et lass med omsetning.

Medarbeiderne vinner også økonomisk på å sove mer. De som sover mer, tjener i snitt mer penger, som økonomene Matthew Gibson og Jeffrey Shrader oppdaget da de analyserte arbeidere og lønn i USA. De undersøkte kommuner med svært lik sosial, utdannelsesmessig og yrkesmessig status som lå innen samme tidssone, men helt i den østlige og vestlige ytterkanten av sonen, slik at innbyggerne opplevde vesentlig ulik mengde dagslys. Arbeiderne i de vestligste områdene fikk mer sollys senere på kvelden, og gikk derfor og la seg i snitt en time senere enn arbeiderne i de østlige områdene. Imidlertid måtte alle arbeiderne i begge områder stå opp til samme tid om morgenen, siden de alle bodde i samme tidssone og fulgte de samme arbeidstidene. Dermed fikk de som bodde i den vestlige delen av tidssonen, anledning til å sove mindre enn dem som bodde i den østlige delen.

Når forskerne korrigerte for andre mulige faktorer som kunne ha betydning (f.eks. hvor velstående området var, boligpriser, levekostnader og så videre), fant de ut at en time ekstra søvn allikevel medførte vesentlig høyere lønninger i de østlige områdene, rundt fire til fem prosent. Du synes kanskje det er en mager gevinst av å sove i 60 minutter, men det er ikke noe å kimse av. En gjennomsnittlig lønnsøkning i USA er på rundt 2,6 prosent. De fleste er sterkt motivert til å oppnå den lønnsøkningen og blir irritert når de ikke får den. Se for deg at du kan doble denne lønnsøkningen – ikke ved å forlenge arbeidstiden, men ved å sove mer!

Faktum er at de fleste er villige til å bytte søvn mot høyere lønn. En nylig studie fra Cornell Universiy spurte flere hundre arbeidere i USA og ga dem valget mellom enten (1) en lønn på 80 000 dollar i året med alminnelig arbeidstid og mulighet til å sove rundt åtte timer om natten eller (2) en lønn på 140 000 dollar i året med regelmessig overtid og bare seks timer søvn hver natt. Dessverre valgte de fleste den sistnevnte muligheten med høyere lønn og mindre søvn – noe som er ironisk i og med at man kan få begge deler, som vi så ovenfor.

Næringslivets brautende filosofi om søvnløshet som veien til fremgang er åpenbart feilaktig på alle nivåer vi har undersøkt. God søvn gir gode forretninger. Allikevel er det mange selskaper som beholder en praksis som er uttalt søvnfiendtlig. Som fluer som har størknet i rav, blir bedrifter som tviholder på denne holdningen, sittende like fast i en stagnert tilstand uten innovasjon og produktivitet, der de skaper misnøye, mistrivsel og helseproblemer blant de ansatte.

Imidlertid finnes det stadig flere fremsynte selskaper som har endret praksis på arbeidsplassen på grunn av disse funnene forskningen har gjort, og som til og med inviterer forskere som meg for å drive opplæring om og skryte av fordelene med å sove mer for ledelsen og administrasjonen. For eksempel tilbyr både Procter & Gamble Co. og Goldman Sachs Group Inc. gratis kurs i søvnhygiene for de ansatte. De har installert kostbare, høyteknologiske belysningssystemer i enkelte av lokalene sine for å hjelpe medarbeiderne med å regulere døgnrytmen og frigjøringen av melatonin.

Både Nike og Google har begynt med et mer avslappet syn på arbeidstider og lar de ansatte selv bestemme sin egen arbeidstid slik at de kan tilpasse den til sin egen døgnrytme og kronotype som A- eller B-menneske. Holdningsendringen er så dyptgripende at disse ledende selskapene til og med lar de ansatte sove på jobben. Rundt omkring i lokalene til hovedkontoret finner man egne avslapningsrom med «høneblundkapsler». I disse stillesonene kan de ansatte hengi seg til søvnen når de måtte ønske i løpet av dagen, slik at kreativiteten og produktiviteten spirer mens trivselen går opp og fraværet ned.

Disse endringene gjenspeiler et markant brudd med den drakoniske tiden da ansatte som ble knepet i å sove i arbeidstiden, ble irettesatt, straffet eller rett og slett sparket. Dessverre forstår fremdeles ikke de fleste ledere og direktører hvor viktig det er at de ansatte sover godt. De mener at slike tilpasninger er å være bløthjertet. Men tro du meg: Selskaper som Nike og Google er like kløktige som de er lønnsomme. Det er den økonomiske gevinsten som har fått dem til å omfavne søvnen.

Det er særlig én organisasjon som har kjent til søvnens gunstige virkning på de ansatte lenger enn de fleste. I midten av 1990-årene foredlet NASA vitenskapen rundt det å sove på jobben for astronautene sine. De oppdaget at en høneblund på så lite som 26 minutter ga en forbedring på 34 prosent i gjennomføring av oppgaver og over 50 prosent økning i generell oppmerksomhet. Det var disse resultatene som ga startskuddet til den såkalte høneblundkulturen blant NASA-medarbeidere nede på landjorden.

Uansett hvordan man måler suksess i næringslivet – profittmargin, dominans eller synlighet i markedet, effektivitet, kreativitet eller helse og trivsel blant de ansatte – kan men se på det å legge forholdene til rette for at medarbeiderne får sove nok om natten som en ny form for fysiologisk kapitalinnsprøytning.





## Inhuman bruk av søvnmangel i samfunnet


Det er ikke bare i næringslivet søvnmangel og etikk kolliderer. Skamplettene man finner i mange lands styresmakter og militære, er enda mer skjemmende.

I 1980-årene ble Guinness forferdet over de psykiske og fysiske skadene langvarig søvnmangel kan føre til, og sluttet å anerkjenne nye forsøk på å slå verdensrekorden i å holde seg våken. De begynte til og med å stryke tidligere rekorder fra arkivene av frykt for at de skulle inspirere til fremtidige vågestykker med frivillig søvndeprivasjon. Av lignende årsaker har forskere begrenset med data om de langsiktige virkningene av total søvnmangel (ut over en natt eller to). Vi mener at det er moralsk uakseptabelt å hensette mennesker i en slik tilstand – og det samme gjelder i stadig større grad andre arter også.

Enkelte lands styresmakter deler ikke dette moralske synet. De frarøver mennesker søvn mot deres vilje som en form for tortur. Det virker kanskje pussig å ta for seg dette etisk og politisk sett vanskelige landskapet i en bok som denne. Men jeg går inn på det fordi det så effektivt viser at menneskeheten er nødt til å revurdere synet på søvn på aller høyeste samfunnsmessige nivå – det vil si myndighetsnivå – og fordi det gir et tydelig eksempel på hvordan vi kan forme et stadig bedre samfunn ved å respektere søvnen istedenfor å mishandle den.

En rapport fra 2007 med tittelen «Leave No Marks: Enhanced Interrogation Techniques and the Risk of Criminality» (Etterlat ingen merker: utvidede forhørsteknikker og faren for lovbrudd) gir en urovekkende fremstilling av slik praksis i dag. Dokumentet ble satt sammen av Physicians for Human Rights, en interessegruppe som jobber for å få slutt på tortur mot mennesker. Som rapportens tittel varsler om, er mange moderne torturmetoder sinnrikt utformet for ikke å etterlate spor etter fysisk mishandling. Å frarøve noen søvn er en perfekt måte å oppnå dette målet på, og det er en forhørsteknikk som i skrivende stund fremdeles er i bruk i en rekke land, blant annet Myanmar, Iran, Irak, USA, Israel, Egypt, Libya, Pakistan, Saudi-Arabia og Tyrkia.

Som forsker med nær kjennskap til søvnens virkemåte vil jeg argumentere sterkt for å avskaffe denne praksisen, på bakgrunn av to åpenbare kjensgjerninger. Den første, og minst viktige, er rett og slett pragmatisk. I en avhørssituasjon er søvnmangel dårlig egnet til å fremskaffe korrekte opplysninger som kan danne grunnlaget for handling. Selv moderat mangel på søvn svekker alle psykiske evner man trenger for å fremskaffe korrekt informasjon, som vi har sett. Man mister blant annet evnen til å huske riktig, den emosjonelle stabiliteten som er nødvendig for logisk tenkning, ja selv grunnleggende språkforståelse. Enda verre er det at søvnmangel fører til avvikende adferd og mer løgn og uærlighet.[7] Søvnmangel hensetter menneskehjernen i den minst nyttige tilstanden for innhenting av etterretning, med unntak av koma: en uorganisert hjerne som vil øse ut falske tilståelser – noe som selvfølgelig kan være nettopp det enkelte fangevoktere er ute etter. En nyere vitenskapelig studie har bevist at én natt uten søvn dobler eller firedobler sannsynligheten for at vanligvis hederlige mennesker feilaktig tilstår noe de ikke har gjort. Man kan altså endre menneskers holdninger og adferd, ja selv deres innerste overbevisninger, ved å ta fra dem søvnen.

En velformulert, men urovekkende bekreftelse på dette kan man finne i selvbiografien til Israels tidligere statsminister Menachem Begin, Hvite netter. En sovjetfange forteller. I 1940-årene, mange år før han tiltrådte i 1977, ble Begin tatt til fange av Sovjetunionen. KGB torturerte ham i fengselet, blant annet ved å hindre ham i å sove. Om denne erfaringen (som de fleste myndigheter omtaler forsiktig som «regulering av innsattes søvn») skriver han:





I hjernen til forhørsfangen danner det seg tåke etter hvert. Hans åndelige krefter svekkes, bena vil nesten ikke bære ham, han har ett eneste ønske: å sove, sove bare lite grann, ikke stå opp, bare ligge, hvile, glemme. […] Alle som har opplevd dette, vet at selv ikke tørst eller sult kommer opp mot det. […] Dette ønsket overveldet fanger som underskrev det de fikk ordre om å underskrive, bare for å få det de fikk løfte om. Forhørslederen ga ikke løfte om frihet, ikke om mat å bli mett av. Han lovte dem – hvis de skrev under – uavbrutt søvn!





Det andre og mer tungtveiende argumentet for å avskaffe påtvunget søvnmangel er de permanente fysiske og psykiske skadene det fører til. Dessverre er ikke disse skadene synlige utenfra – skjønt det er jo beleilig for forhørslederne. Langvarig søvnmangel over mange dager fører til flere selvmordstanker og selvmordsforsøk, noe som begge deler forekommer langt hyppigere blant innsatte i fengsler enn blant den øvrige befolkningen. Utilstrekkelig søvn fremmer også depresjon og angst, to invalidiserende og langvarige tilstander. På det fysiske feltet øker utstrakt søvnmangel sannsynligheten for hendelser i hjerte- og karsystemet, som slag og hjerteinfarkt, svekker immunsystemet på en måte som fremmer kreft og infeksjoner, og gjør forplantningsorganene ufruktbare.

Flere føderale domstoler i USA fordømmer denne praksisen og har avgjort at det å frata noen søvnen er et brudd på både det åttende og det fjortende grunnlovstillegget, om beskyttelse mot ondskapsfull og inhuman avstraffelse. Årsaken er godt dokumentert og uomtvistelig: «Søvn», ble det sagt, må anses å være en «grunnleggende livsnødvendighet», noe det åpenbart er.

Like fullt har USAs forsvarsdepartement undergravd denne avgjørelsen ved å tillate døgnlange avhør av innsatte i Guantánamo mellom 2003 og 2004. Denne behandlingen er fremdeles tillatt i skrivende stund, da den reviderte felthåndboken for USAs forsvar opplyser, i tillegg M, at innsatte kan gis så lite som fire timer søvn i døgnet i opptil fire uker. Jeg må legge til at det ikke alltid har vært slik. I en tidligere utgave av den samme håndboken fra 1992 står det at det å frarøve noen søvnen er et opplagt og inhumant eksempel på «psykisk tortur».

Å frata mennesker søvnen uten samtykke og nøye medisinsk tilsyn er et barbarisk voldsmiddel, psykologisk og biologisk. Målt i langsiktig innvirkning på dødeligheten er det på nivå med sult. Det er på høy tid å gjøre tortur, og dermed også bruk av påført søvnmangel, til et tilbakelagt kapittel. Det er en uakseptabel og inhuman praksis som jeg tror vi kommer til å se tilbake på med en dyp skamfølelse i kommende år.





## Søvn og utdannelse


Ved over 80 prosent av alle offentlige high schools i USA begynner skoledagen før 08.15. Ved nesten 50 prosent av disse begynner den før 07.20. En skolebuss som skal hente elever til skolestart klokken 07.20, tar vanligvis fatt på runden omkring 05.45. Dermed må enkelte barn og ungdommer stå opp klokken 05.30, 05.15 eller enda tidligere, og det må de gjøre fem dager i uken, år ut og år inn. Dette er galskap.

Ville du ha klart å konsentrere deg og lære noe særlig hvis du hadde stått opp så tidlig? Husk at 05.15 for en tenåring ikke er det samme som 05.15 for en voksen. Vi har tidligere sett at ungdommers døgnrytme skyves dramatisk fremover med én til tre timer. Så hvis du er voksen, er det egentlig dette spørsmålet jeg bør stille: Ville du ha klart å konsentrere deg og lære noe særlig hvis du hadde blitt tvunget opp av sengen klokken 03.15 dag etter dag etter dag? Ville du ha vært i perlehumør? Ville du ha syntes det var lett å komme overens med kollegene og opptre elskverdig, forsonlig, ærbødig og behagelig? Selvfølgelig ikke. Så hvorfor krever vi dette av millioner av barn og unge i industriland? Dette er åpenbart ikke en optimal måte å utforme undervisningssystemet på. Og det er på ingen som helst måte noen god modell for å fremelske god fysisk og psykisk helse hos våre barn og unge.

Den kroniske søvnmangelen som de tidlige skoledagene fører til, er særlig bekymringsfullt fordi ungdomstiden er den fasen av livet der man har lettest for å utvikle kroniske psykiske lidelser som depresjon, angst, schizofreni og selvmordsadferd. Om man uten grunn ødelegger søvnen til en tenåring, kan det bli tungen på vektskålen som skiller god psykisk helse fra sykdom. Dette er en sterk påstand, og det er ikke noe jeg lirer av meg uten å ha belegg for det. I 1960-årene, da det ennå stort sett var ukjent hva søvnen tjente til, hindret noen forskere ungdommer selektivt i å oppleve REM-søvn, og dermed å drømme, i en uke, samtidig som NREM-søvnen var uforstyrret.

De ulykkelige deltagerne i studien tilbrakte hele perioden inne på laboratoriet med elektroder på hodet. Hver gang de gled inn i REM-søvn om natten, fortet en forskningsassistent seg inn i rommet og vekket dem. Deretter måtte de søvndrukne deltagerne løse matteoppgaver i fem til ti minutter slik at de ikke falt tilbake i drømmesøvn. Og når deltagerne etter hvert vendte tilbake til REM-søvnen, ble det hele gjentatt. Dette pågikk i en uke – time etter time, natt etter natt. NREM-søvnen fikk forløpe omtrent som normalt, mens REM-søvnen ble redusert til en brøkdel av den vanlige varigheten.

Forskerne trengte ikke å vente i syv netter før søvnmangelens skadevirkning på psyken begynte å materialisere seg. Den tredje dagen hadde deltagerne begynt å vise tegn til psykose. De ble engstelige og humørsyke og begynte å hallusinere. De hørte og så ting som ikke var virkelige. I tillegg ble de paranoide. Noen trodde at forskerne hadde rottet seg sammen i en sammensvergelse mot dem og for eksempel forsøkte å forgifte dem. Andre ble overbevist om at forskerne var hemmelige agenter, og at eksperimentet var en form for dårlig skjult statlig komplott.

Først da kom forskerne frem til den skjellsettende konklusjonen på eksperimentet: REM-søvn er det som skiller et rasjonelt fra et forstyrret sinn. Beskriver man disse symptomene for en psykiater uten å si at pasientene var fratatt all REM-søvn, vil vedkommende entydig diagnostisere dem med depresjon, angstlidelser og schizofreni. Men deltagerne hadde alle vært unge, friske mennesker bare noen dager tidligere. De var ikke deprimert, led ikke av angst eller schizofreni og hadde ingen bakgrunn med slike lidelser hverken personlig eller i familien. Når man leser om tidligere forsøk på å slå verdensrekorden i å holde seg våken, finner man de samme universelle trekkene med labile følelser og psykose av det ene eller andre slaget. Det er mangel på REM-søvn – den viktige fasen som inntreffer i de siste timene med søvn, som vi fratar barna og ungdommene våre ved å la dem begynne så tidlig på skolen – som utgjør forskjellen mellom et stabilt og et ustabilt sinn.

Barna våre har ikke alltid gått på skolen på et så biologisk urimelig tidspunkt. For hundre år siden begynte skoledagen i USA klokken?09.00. Dermed våknet 95 prosent av alle barn uten vekkerklokke. Nå er det motsatte tilfellet på grunn av skoledagen som uopphørlig begynner tidligere og tidligere – noe som kommer i direkte konflikt med det behovet evolusjonen har programmert inn i barna for å sove i disse dyrebare morgentimene som er så rike på REM-søvn.

Psykologen dr. Lewis Terman ved Stanford, som er kjent for å ha vært med på å utvikle IQ-testen, viet forskerkarrieren til å gi barn bedre utdannelse. I 1920-årene begynte Terman å kartlegge alle faktorer som bidro til at barn lyktes intellektuelt. En av faktorene han oppdaget, var tilstrekkelig søvn. I sine banebrytende artikler og boken Genetic Studies of Genius viste Terman at jo lenger et barn sov, desto mer intellektuelt begavet var det, uansett alder. Han fant også ut at søvnens varighet var sterkt knyttet til en skoledag som begynte i rimelig tid (altså sent), i harmoni med den indre biologiske rytmen hos disse unge hjernene som fremdeles var i ferd med å modnes.

Selv om det ikke er mulig å avgjøre hva som er årsak og virkning i Termans studier, overbeviste dataene ham om at det var viktig å kjempe for søvnens vilkår med tanke på barnas utdannelse og sunne utvikling. Som formann i den amerikanske psykologforeningen advarte han på det mest ettertrykkelige om at USA aldri måtte følge en utvikling som hadde begynt å gjøre seg gjeldende i enkelte europeiske land, der skoledagen begynte tidligere og tidligere, kanskje så tidlig som 08.00, eller til og med 07.00, istedenfor 09.00.

Terman trodde at denne bevegelsen mot tidlig skolestart ville skade ungdommens intellektuelle utvikling, og det på alvorlig vis. Til tross for disse advarslene har utdannelsessektoren i USA hundre år senere beveget seg mot tidligere start på skoledager, mens mange land i Europa har gått i motsatt retning.

Vi har nå vitenskapelig dokumentasjon som støtter Termans visdom. En longitudinell studie som fulgte over 5000 japanske skolebarn, oppdaget at de som sov lenger, jevnt over også fikk bedre karakterer. Kontrollerte studier på mindre grupper i søvnlaboratorier har vist at barn med lengre sammenlagt søvnvarighet utvikler høyere IQ; de mest intelligente barna sov konsekvent 40 til 50 minutter lenger enn dem som utviklet lavere IQ.

Undersøkelser av eneggede tvillinger forsterker inntrykket av at søvnen er en innflytelsesrik faktor som kan endre det genene har bestemt. I en studie som ble startet av dr. Ronald Wilson ved medisinsk fakultet på University of Louisville i 1980-årene, og som fremdeles pågår den dag i dag, ble flere hundre tvillingpar vurdert i svært ung alder. Forskerne konsentrerte seg særlig om de tvillingene der den ene regelmessig sov mindre enn den andre, og fulgte utviklingen deres gjennom de neste tiårene. I tiårsalderen hadde den av tvillingene som sov mest, utviklet overlegne intellektuelle evner og var flinkere på skolen, med høyere poengsum på standardiserte prøver i lesing og forståelse og et mer omfangsrikt ordforråd enn tvillingen som hadde sovet minst.

Å påvise samvariasjon er ikke det samme som å bevise at søvnen er årsaken til disse kraftige utdannelsesmessige fortrinnene. Når man ser dette i sammenheng med dokumentasjonen som påviser en årsakssammenheng mellom søvn og hukommelse, og som vi så på i 6. kapittel, kan man allikevel fremsette en hypotese: Hvis søvn virkelig er så viktig for læring, bør man kunne skape en omveltning ved å begynne skoledagen senere slik at elevene får sove mer. Og det har også blitt gjort.

Stadig flere skoler i USA har begynt å gjøre opprør mot de tidlige skoledagene og lar elevene begynne på et biologisk sett rimeligere tidspunkt. En av de første prøveordningene kom i Edina i Minnesota, hvor skoledagens start for tenåringer ble flyttet fra 7.25 til 8.30. Mer slående enn de 43 ekstra minuttene elevene rapporterte at de sov, var endringen i hvordan de gjorde det på skolen, målt ved hjelp av den standardiserte prøven Scholastic Assessment Test eller SAT.

Året før endringen fikk de beste elevene i gjennomsnitt respektable 605 av 800 poeng på den delen av prøven som måler leseferdigheter. Året etter, da skoledagene begynte klokken 8.30, steg den gjennomsnittlige poengsummen til 761 for den samme gruppen med toppelever. Poengsummene i matematikk gikk også opp, fra 683 året før endringen til 739 året etter. Legger man dette sammen, ser man at investeringen i senere skoledager – der man lot elevene sove lenger og mer i harmoni med den uforanderlige biologiske rytmen – ga en uttelling på 212 poeng i SAT-prøvene. Det er en forskjell som har betydning for hva slags universitet elevene kommer inn på, og som dermed kan komme til å stake ut en helt ny kurs i livet for dem.

Enkelte har sådd tvil om hvor representativ eller pålitelig prøveordningen i Edina var, men langt større systematiske og godt kontrollerte studier har vist at Edina ikke var noe enkelttilfelle. En rekke fylker i mange av USAs delstater har utsatt skoledagen med en time, og elevene har fått vesentlig høyere karaktersnitt. Ikke overraskende har man sett bedre prestasjoner uansett tidspunkt, men de mest dramatiske økningene kom i dagens første skoletimer.

Det er tydelig at en trett hjerne som har sovet for lite, lekker minner som en sil og ikke er i stand til å ta imot, suge til seg eller lagre det den lærer i undervisningen. Når vi fortsetter i den samme tralten, hemmer vi barna våre med delvis amnesi. Ved å tvinge unge hjerner til å bli morgenfugler hindrer vi dem i å tilegne seg kunnskap og få gode karakterer. Slik skaper vi en generasjon med svakerestilte barn som er vingestekket av søvnmangel. Senere skoledager er åpenbart og bokstavelig talt det klokeste valget.

En av de mer bekymringsfulle tendensene vi kan se på søvnens og hjerneutviklingens felt, har å gjøre med lavinntektsfamilier, og det er en tendens som har direkte relevans for utdannelsessektoren. Barn med lavere sosialøkonomisk bakgrunn har lavere sannsynlighet for å bli kjørt til skolen, delvis fordi foreldrene deres ofte arbeider i servicenæringen og begynner på jobb klokken 06.00 eller enda tidligere. Disse barna er derfor avhengige av skolebussen for å komme seg på skolen og må stå opp tidligere enn de barna som blir kjørt av foreldrene. Dermed blir de allerede vanskeligstilte barna enda mer vanskeligstilt fordi de regelmessig sover mindre enn barn fra mer velstående familier. Resultatet er en ond sirkel som forplanter seg fra generasjon til generasjon – et lukket system det er svært vanskelig å bryte ut av. Vi er helt nødt til å finne metoder for å gripe inn og bryte denne sirkelen, og det litt kvikt.

Forskning viser også at når elevene sover mer på grunn av senere skoledager, stiger også oppmøtet, samtidig som det blir færre adferdsmessige og psykiske problemer, og bruk av alkohol og andre rusmidler blir redusert. Når skoledagen begynner senere, betyr det dessuten at den slutter senere, noe som beskytter mange tenåringer fra et velkjent «farevindu» mellom klokken 15.00 og 16.00 – etter at skolen er ferdig, men før foreldrene kommer hjem. Denne sårbare perioden da barna er uten tilsyn, er en kjent årsak til at barn blir innblandet i kriminalitet og alkohol- og rusmisbruk. Senere skoledager innskrenker dette tidsvinduet, reduserer skadevirkninger og gir dermed lavere kostnader for samfunnet (en besparelse man kan bruke til å ta igjen for eventuelle økte kostnader på grunn av den senere skoledagen).

Det pågående prosjektet med senere skoledager har også hatt en mer dyptgripende virkning – noe forskerne ikke hadde forutsett: Elevenes forventede levealder har økt. Den vanligste dødsårsaken blant tenåringer er trafikkulykker,[8] og på dette feltet kan selv den minste dose av utilstrekkelig søvn få store konsekvenser, som vi har sett. Da skoledistriktet Mahtomedi i Minnesota flyttet skoledagens start fra 07.30 til 08.00, fulgte en nedgang på 60 prosent i trafikkulykker med sjåfører mellom 16 og 18 år. Teton fylke i Wyoming gjennomførte en mer dramatisk endring i tidspunktet for skoledagens begynnelse, fra 07.35 til det biologisk sett langt rimeligere 08.55. Resultatet var forbløffende – en nedgang på 70 prosent i trafikkulykker med 16 til 18 år gamle sjåfører.

For å sette dette i sammenheng: Da man fikk ABS-bremser – som hindrer bilhjulene i å låse seg når man trår hardt på bremsen, slik at sjåføren fremdeles kan styre kjøretøyet – førte det til 20–25 prosent lavere ulykkestetthet. Dette ble sett på som en revolusjon. Her er en enkel biologisk faktor – tilstrekkelig søvn – som senker ulykkestettheten mer enn dobbelt så mye blant tenåringene våre.

Disse offentlig tilgjengelige funnene burde ha feid inn i utdannelsessektoren med stor kraft og ført til en kompromissløs omveltning av skoletidene. Isteden er de i stor grad blitt feid under teppet. Til tross for offentlige appeller fra American Academy of Pediatrics og Centers for Disease Control and Prevention har endringene sittet langt inne og kommet sakte. Det holder ikke.

Skolebusstidene og bussjåførenes fagforeninger er et viktig hinder på veien mot senere skoledager, i likhet med den innarbeidede rutinen med å få barna ut av huset tidlig om morgenen så foreldrene kan begynne tidlig på jobb. Dette er gode grunner til at det er vanskelig å gå over til senere skoledager. Jeg forstår at dette er reelle pragmatiske utfordringer, og føler med alle som må bale med dem. Men jeg synes ikke det er en god nok unnskyldning for å beholde en foreldet og skadelig modell når dataene så tydelig taler imot det. Hvis målet med undervisningen er å undervise, uten å sette liv i fare underveis, da svikter vi barna våre på det grelleste vis med de tidlige skoledagene vi opererer med i dag.

Hvis det ikke skjer en endring, kommer vi bare til å spinne videre i en ond sirkel der hver generasjon av skolebarn stavrer seg gjennom utdannelsen halvt i koma og med kronisk søvnmangel, år etter år, rammet av svekket mental og fysisk vekst og ute av stand til å nå sitt fulle potensial, bare for å påføre sine egne barn den samme ulykken noen tiår senere. Denne skadelige runddansen blir bare verre og verre. Data som er samlet om over 750 000 skolebarn mellom 5 og 18 år det siste halve århundret, viser at de sover to timer mindre om natten enn deres jevnaldrende gjorde for hundre år siden. Slik er det uansett hvilken aldersgruppe, eller del-aldersgruppe, man ser på.

En annen grunn til å prioritere søvn i barnas liv og utdannelse er forbindelsen mellom søvnunderskudd og ADHD. Barn med denne diagnosen er irritable, mer humørsyke, lettere å distrahere og mer ukonsentrerte under læring om dagen og har vesentlig høyere forekomst av depresjon og selvmordstanker. Setter man sammen disse symptomene (manglende konsentrasjon og oppmerksomhet, svekket læring, adferdsproblemer, ustabil psykisk helse) og fjerner merkelappen ADHD, er de nesten identiske med symptomene søvnmangel fører til. Hva tror du legen setter som diagnose og medisinerer for hvis man kommer dit med et barn som sover for lite, men ikke nevner søvnmangelen – noe som ikke er uvanlig? Ikke søvnunderskudd, men ADHD.

Ironien er mer omfattende enn man ser ved første øyekast. Mange kjenner navnet på de vanligste medisinene mot ADHD: Adderall og Ritalin. Men de færreste vet hva disse legemidlene egentlig er. Adderall er amfetamin tilsatt noen salter, og Ritalin er et tilsvarende stimulerende middel som heter metylfenidat. Amfetamin og metylfenidat er noen av de kraftigste søvnhemmende midlene vi kjenner til og holder hjernen til voksne (eller i dette tilfellet barn) lys våken. Dette er det siste et slikt barn behøver. Som min kollega i felten, dr. Charles Czeisler, har bemerket, finnes det folk som sitter i fengsel, og har sittet der i flere titalls år, fordi de ble knepet da de solgte amfetamin til mindreårige på gaten. Men vi har visst ingen skrupler med å la legemiddelselskaper sende reklame for amfetaminbaserte legemidler mot ADHD (f.eks. Adderall, Ritalin) i beste sendetid. For en kyniker fremstår ikke dette som stort annet enn en forfinet versjon av narkolangere.

Jeg prøver på ingen måte å benekte at sykdommen ADHD finnes, og det er ikke alle barn med ADHD som sover dårlig. Men vi vet at det finnes barn, kanskje mange barn, som sover for lite eller lider av en udiagnostisert søvnsykdom som blir tatt for å være ADHD. I flere år midt i den viktigste utviklingsfasen blir de medisinert med amfetaminbaserte legemidler.

Et eksempel på en udiagnostisert søvnsykdom er obstruktivt søvnapnésyndrom hos barn, som opptrer sammen med tung snorking. Unormalt store mandler og adenoide vegetasjoner (svelgmandler) kan blokkere luftveiene hos barn når pustemusklene mister spenning under søvn. Den anstrengte snorkingen er lyden av turbulent luft som forsøker å bli sugd ned i lungene gjennom en halv sammenklappet, dirrende luftvei. Oksygenunderskuddet dette fører til, tvinger hjernen til å vekke barnet en kort stund flere ganger i løpet av natten slik at det kan trekke pusten ordentlig noen ganger og mette blodet med oksygen igjen. Dette hindrer imidlertid barnet i å oppnå eller opprettholde den dyrebare NREM-søvnen i lengre perioder. Den søvnrelaterte respirasjonsforstyrrelsen påfører barnet kronisk søvnmangel, natt etter natt, i måneder og år.

Etter hvert som den kroniske søvnmangelen bygger seg opp, begynner barnet å vise stadig flere tegn på ADHD i temperament, kognitive evner, følelser og skoleresultater. De barna som er heldige nok til at noen oppdager søvnforstyrrelsen, og får mandlene fjernet, beviser som regel at de ikke har ADHD. I ukene etter operasjonen blir søvnen gjenopprettet, etterfulgt av normal psykisk og mental funksjonsevne i løpet av de neste månedene. Den såkalte ADHD-en er kurert. På grunnlag av nylige spørreundersøkelser og kliniske evalueringer anslår vi at over 50 prosent av alle barn som er diagnostisert med ADHD, har en søvnsykdom, men bare en brøkdel av disse kjenner til sykdommen og følgene av den. Det som må til på dette området, er at myndighetene stabler en større kampanje for bevisstgjøring på bena – kanskje uten å la seg påvirke av legemiddelselskapenes lobbyvirksomhet.

Om vi tar et skritt tilbake og løfter blikket fra ADHD-feltet, er det større problemet enda tydeligere. På grunn av manglende veiledning fra myndighetene og dårlig kommunikasjon fra forskere som meg er mange foreldre uvitende om søvnmangel hos barn og undervurderer ofte dette grunnleggende biologiske behovet. Dette er et poeng som understrekes av en spørreundersøkelse National Sleep Foundation nylig har gjennomført, der godt over 70 prosent tror at barna deres sover nok, mens sannheten er at under 25 prosent av alle barn i alderen 11 til 18 faktisk sover så mye som nødvendig.

Vi foreldre har altså et fordreid inntrykk av barnas behov for søvn og hvor viktig søvnen er, og noen ganger kan vi til og med slå ned på det eller stigmatisere dem når de ønsker å sove nok, blant annet når de i helgen fortvilt forsøker å ta igjen et søvnunderskudd som skolesystemet har påført dem, og som de overhodet ikke selv kan lastes for. Jeg håper vi kan forandre oss. Jeg håper vi kan slutte å la vanen med å forsømme søvnen gå i arv fra foreldre til barn, og isteden gi ungdommenes utmattede hjerner det de er så smertefullt sultefôret på. Når det er overflod av søvn, blomstrer sinnene. Når det er underskudd av den, gjør de det ikke.





## Søvn og helsevesenet


Før du får medisinsk behandling ved et sykehus, kan det være klokt å spørre legen: «Hvor mye har du sovet det siste døgnet?» Svaret vil, med stor nok presisjon til at det kan påvises statistisk, bestemme om behandlingen vil føre til alvorlige medisinske feil eller til og med ta livet av deg.

Alle vet at sykepleiere og leger jobber lange, sammenhengende skift, og de lengste skiftene av dem alle har leger under spesialistutdannelse. Imidlertid vet de færreste hvorfor det er slik. Hvorfor i alle dager begynte vi å tvinge leger til å lære faget på denne utmattende, søvnløse måten? Svaret ligger hos den navngjetne legen William Stewart Halsted, som også var hjelpeløst avhengig av narkotika.

Halsted grunnla kirurgopplæringen ved Johns Hopkins sykehus i Baltimore i Maryland i 1889. Som sjef for kirurgiavdelingen hadde han stor innflytelse og en vidløftig overbevisning om hvordan unge leger måtte ofre seg for medisinen. Spesialistutdannelsen varte i seks år, og ikke nok med det: Halsted mente at legene måtte bo på sykehuset under store deler av utdannelsen slik at de virkelig kunne hengi seg til å lære kirurgiske teknikker og tilegne seg medisinsk kunnskap. Ferske spesialiststudenter måtte lide seg gjennom lange, sammenhengende skift, dag og natt. For Halsted var søvn en unnværlig luksus som virket forstyrrende på evnen til å arbeide og lære. Det var vanskelig å si Halsted imot, for han levde selv som han lærte, og var beryktet for en øyensynlig overmenneskelig evne til å holde seg våken i dagevis uten å bli utmattet.

Men Halsted hadde en skitten hemmelighet som først kom frem noen år etter at han døde, og som kastet lys over både den avsindige oppbygningen av spesialistutdannelsen og hvordan han hadde klart seg uten søvn. Halsted var avhengig av kokain. Det var en sørgelig last som ser ut til å ha oppstått ved et uhell flere år før han begynte ved Johns Hopkins.

Tidlig i karrieren forsket Halsted på legemidler som kunne blokkere nerver og dermed brukes til å dempe smerter under operasjoner. Et av disse legemidlene var kokain, som hindrer elektriske impulser i å skyte gjennom nervene i kroppen, deriblant de nervene som overfører smerte. De som er avhengige av stoffet, vet dette bare så altfor godt, siden de blir numne i nesen, og ofte hele ansiktet, etter å ha sniffet noen striper av det, omtrent som når man har fått for mye bedøvelse av en overivrig tannlege.

Da han arbeidet med kokain på laboratoriet, varte det ikke lenge før Halsted begynte å eksperimentere på seg selv og stoffet festet grepet og gjorde ham nådeløst avhengig. Hadde du lest Halsteds akademiske rapport om funnene i New York Medical Journal fra 12. september 1885, ville du neppe ha skjønt noe av den. Flere medisinhistorikere har ment at teksten er så vill og usammenhengende at han utvilsomt må ha skrevet den mens han var høy på kokain.

Kollegene la merke til Halsteds underlige og urovekkende oppførsel i årene før og etter at han begynte ved Johns Hopkins. Blant annet ba han seg unnskyldt og forlot operasjonssalen mens han veiledet leger under utdannelse midt i en operasjon, slik at de ble nødt til å fullføre inngrepet på egen hånd. Andre ganger var Halsted ute av stand til å operere selv fordi han skalv sånn på hendene, noe han forsøkte å bortforklare med nikotinavhengighet.

Halsted trengte sårt hjelp. Siden han skammet seg og var nervøs for at kollegene skulle finne ut av sannheten, la han seg inn på en rehabiliteringsklinikk under for- og mellomnavnet, og ikke etternavnet. Det var det første av mange mislykkede forsøk på å bli kvitt avhengigheten. Ved et opphold på Butler psykiatriske sykehus i Providence på Rhode Island ble Halsted satt på et rehabiliteringsprogram bestående av mosjon, sunt kosthold, frisk luft og – for å avhjelpe smerten og ubehaget kokainabstinensene førte til – morfin. Da Halsted dro hjem etter «rehabiliteringsoppholdet», var han avhengig av både kokain og morfin. Det verserte til og med rykter om at Halsted uutgrunnelig nok sendte skjortene sine til vask i Paris, og at de kom tilbake i en pakke som inneholdt mer enn bare kritthvite skjorter.

Halsted lot sin egen kokaindrevne våkenhet danne en del av kjernen i kirurgutdannelsen ved Johns Hopkins og forventet en like urealistisk søvnløshet av studentene så lenge utdannelsen varte. Den utmattende spesialistutdannelsen, som i en eller annen form består den dag i dag ved medisinske fakulteter over hele USA, har skadet eller tatt livet av utallige pasienter – og sannsynligvis legestudenter også. Dette høres kanskje ut som en urettferdig anklage med tanke på den fantastiske jobben alle de engasjerte og omsorgsfulle unge legene og sykehuspersonalet her i landet gjør for å redde liv, men det er en anklage det finnes belegg for.

Tidligere krevde mange medisinfakulteter at leger under spesialistutdannelse skulle jobbe i 30 timer. Du synes kanskje det er lite, for du arbeider sikkert i minst 40 timer i uken selv. Men for legestudentene var det snakk om 30 timer i strekk. Attpåtil måtte de ofte arbeide to slike 30-timers sammenhengende skift i løpet av en uke, med flere tolvtimers skift imellom.

Skadevirkningene av dette er godt dokumentert. Leger under spesialistutdannelse som er på jobb sammenhengende i 30 timer, begår 36 prosent flere alvorlige medisinske tabber, som å skrive ut feil dose av et legemiddel eller å glemme igjen et instrument inne i en pasient, enn dem som jobber i 16 timer eller mindre. Etter et 30 timer langt skift uten søvn stiller dessuten studentene himmelhøye 460 prosent flere feildiagnoser på intensivavdelingen enn når de er uthvilt og har sovet nok. I løpet av spesialistutdannelsen begår én av fem leger en medisinsk feil som påfører en pasient vesentlig skade og kan forfølges juridisk. Én av tyve leger under spesialistutdannelse tar livet av en pasient på grunn av søvnmangel. Siden over 100 000 leger for øyeblikket er i ferd med å gjennomføre spesialistutdannelse i USA, mister hundrevis av mennesker helt unødvendig livet hvert eneste år – sønner, døtre, ektefeller, besteforeldre, brødre, søstre – fordi legene ikke får lov til å sove så mye som de har behov for. Idet jeg sitter og skriver dette kapitlet, har en ny rapport avdekket at medisinske feil er den tredje vanligste dødsårsaken i USA etter hjerteinfarkt og kreft. Søvnløshet har utvilsomt hatt betydning for at disse livene er gått tapt.

Unge leger kan selv bli en del av denne dødelighetsstatistikken. Etter et sammenhengende 30 timer langt skift er det 73 prosent mer sannsynlig at de utmattede legene stikker seg på en sprøyte eller skjærer seg på en skalpell og dermed risikerer å pådra seg sykdommer som smitter gjennom blodet, sammenlignet med når de er uthvilt og arbeider med veloverveide bevegelser.

En av de mest ironiske statistikkene handler om kjøring i søvnig tilstand. Når en søvnløs lege under spesialistutdannelse er ferdig med et langt skift, for eksempel på akuttmottaket der han eller hun har forsøkt å redde ofre for bilulykker, og så setter seg i sin egen bil for å kjøre hjem, har vedkommende 168 prosent større sannsynlighet for å havne i en bilulykke på grunn av utmattelse. Dermed kan legen havne tilbake på det samme akuttmottaket han eller hun nettopp har forlatt, men denne gangen som offer for en bilulykke forårsaket av en episode med mikrosøvn.

Også erfarne medisinprofessorer og overleger opplever at de medisinske evnene spiller fallitt når de sover for lite. Hvis du for eksempel er pasient og skal under kniven hos en overlege som ikke har fått mulighet til å sove minst seks timer natten før, er det 170 prosent større risiko for at denne kirurgen påfører deg en alvorlig medisinsk feil, som organskade eller -blødning, sammenlignet med operasjonen vedkommende ville ha utført hvis han eller hun hadde sovet nok.

Hvis du skal gjennomgå en operasjon som ikke haster, bør du spørre legen hvor mye vedkommende har sovet, og overveie å avlyse hvis du ikke liker svaret. Uansett hvor lang erfaring en lege har, er det ikke nok til å «lære» å overvinne og utvikle motstandsdyktighet mot søvnmangel. Hvordan skulle det gå til? Moder natur har brukt millioner av år på å etablere dette fundamentale fysiologiske behovet. Å tro at dristighet, viljestyrke eller noen få tiår med erfaring kan frita kirurgen for en eldgammel biologisk nødvendighet, er en form for hybris som vi vet koster liv.

Neste gang du ser en lege på et sykehus, kan du tenke på en studie vi har sett på tidligere, den som viser at mennesker etter 22 timer uten søvn har en yteevne på nivå med en som er over promillegrensen. Ville du ha godtatt å bli behandlet av en lege som dro frem en lommelerke med whisky rett for øynene på deg og tok et par slurker før han forsøkte å gi medisinsk pleie i lettere omtåket tilstand? Nei, ikke jeg heller. Så hvorfor skal vi godta å bli utsatt for et like uansvarlig hasardspill som følge av søvnmangel?

Hvorfor har ikke disse og mange andre lignende funn fått den medisinske ledelsen i USA til å foreta en ansvarlig justering av arbeidstiden for overleger og for leger under spesialistopplæring? Hvorfor gir vi ikke de utmattede og svekkede legene søvnen tilbake? Vi er jo alle enige om at målet er medisinsk arbeid og omsorg av høyest mulig kvalitet, ikke sant?

Da den overveldende dokumentasjonen fikk myndighetene i USA til å true med å tvinge igjennom føderale arbeidstider, gjorde rådet som godkjenner medisinstudier i USA, følgende endringer: Det første året av spesialistutdannelsen skulle legene (1) ikke jobbe mer enn 80 timer i uken (noe som fortsatt gir et snitt på 11,5 timer i døgnet, syv dager i strekk), (2) ikke jobbe i mer enn 24 timer sammenhengende og (3) ha tilkallingsskift hver tredje natt. Også de justerte arbeidstidene går langt utover hjernens evne til å fungere optimalt. Det fortsatte å skje feil, tabber og dødsfall fordi legene ble sultefôret på søvn under opplæringen. Etter hvert som de vitenskapelige studiene hopet seg opp, sendte Institute of Medicine, en del av det amerikanske vitenskapsakademiet National Academy of Sciences, ut en rapport med en entydig erklæring: Når man jobber i mer enn 16 timer i strekk uten å sove, er det farlig for både pasienten og legen.

Du la kanskje merke til ordlyden i forrige avsnitt: det første året av spesialistutdannelsen. Regelendringen gjelder (i skrivende stund) nemlig bare legene som holder på med det første året av spesialiseringen, og ikke dem som har kommet lenger. Hvorfor det? Fordi det ovennevnte eliterådet som dikterer strukturen i spesialistutdannelsen for leger i USA, hevdet at dataene som dokumenterte farene ved utilstrekkelig søvn, kun var innhentet fra leger som var i gang med det første året. Dermed mente de at det ikke fantes noe grunnlag for å gjennomføre endringer for legene i det andre til femte året – som om man fikk en slags magisk immunitet mot de biologiske og psykologiske virkningene av søvnmangel idet man krysset tolvmånedersgrensen i spesialistutdannelsen, selv om de samme menneskene hadde vært svært sårbare for disse virkningene bare noen måneder tidligere.

Denne seiglivede oppblåstheten, som dominerer i så mange dogmatiske institusjonelle hierarkier ledet av veteraner, har – etter min oppfatning som forsker med god kjennskap til forskningsdataene – ingenting i medisinsk praksis å gjøre. Disse rådene må kvitte seg med mentaliteten om at «vi led oss gjennom denne søvnløse tiden, så det får dere også gjøre» når det gjelder medisinsk opplæring, undervisning og praksis.

De medisinske institusjonene kom selvsagt trekkende med andre argumenter for å beholde den gammeldagse søvnmishandlingen. Det vanligste av disse klinger av William Halsteds gamle tankegang: Hvis legene ikke arbeider lange, utmattende skift, vil det ta altfor lang tid å utdanne spesialister, og de kommer ikke til å lære like effektivt. Men hvordan har det seg i så fall at flere vesteuropeiske land lærer opp ferske leger på like kort tid selv om de ikke jobber i mer enn 48 timer i uken, uten lange perioder med søvnløshet? Kanskje de rett og slett ikke får like god opplæring? Dette er heller ikke riktig, for mange av disse vesteuropeiske landene, som Storbritannia og Sverige, er blant de ti øverste målt etter praktiske resultater i helsepleien, mens de fleste institusjoner i USA kommer et sted mellom 18. og 32. plass. Faktisk har flere pilotstudier i USA vist at antallet alvorlige medisinske tabber – definert som noe som skader eller kan skade pasienten – faller med over 20 prosent når man begrenser skiftene for leger under spesialistopplæring til 16 timer med mulighet til minst 8 timer hvile mellom hvert skift.[9] I tillegg stilte legene 400 til 600 prosent færre feildiagnoser.

Det finnes rett og slett ingen dokumenterbar grunn til å holde fast på dagens søvnfattige modell for spesialistutdannelse, en modell som svekker læringsevnen, helsen og sikkerheten til både unge leger og pasienter. Når det fremdeles er slik under de aldrende medisinbyråkratenes ledelse, skyldes det øyensynlig en tankegang som sier: «Jeg har bestemt meg, ikke kom trekkende med forvirrende fakta.»

På et mer allment nivå mener jeg at vi som samfunn må jobbe for å bli kvitt det negative og uproduktive synet på søvn, et syn som legges tydelig for dagen i noe en amerikansk senator en gang sa: «Jeg har alltid avskydd søvnens nødvendighet. Den tvinger selv de mektigste menn på ryggen, akkurat som døden.» Denne holdningen fanger perfekt det moderne synet på søvn som noe avskyelig, irriterende, ynkeliggjørende. Selv om senatoren er en oppdiktet figur ved navn Frank Underwood fra TV-serien House of Cards, har forfatterne – biografisk, tror jeg – satt fingeren på selve kjernen i problemet med at søvnen forsømmes.

Tragisk nok har denne forsømmelsen ført til noen av de verste globale katastrofene i menneskets historie. Tenk på den beryktede nedsmeltningen i atomkraftverket i Tsjernobyl den 26. april 1986. Strålingen fra ulykken var hundre ganger kraftigere enn atombombene som ble sluppet under annen verdenskrig. Ulykken skyldtes søvnløse arbeidere som jobbet et utmattende skift, og inntraff, ikke tilfeldig, klokken ett om natten. Tusenvis døde av de langsiktige virkningene av strålingen i årtiene etter hendelsen, og titusenvis ble rammet av svekket helse og utvikling gjennom hele livet. Vi kan også nevne oljetankeren «Exxon Valdez», som grunnstøtte på Bligh-revet i Alaska 24. mars 1989 og slo hull på skroget. Anslagsvis lekket et sted mellom 40 og 150 millioner liter råolje ut over en 200 mil lang kyststrekning. Over 500 000 havfugler, 5000 otere, 300 seler, over 200 hvithodehavørner og 20 spekkhoggere måtte bøte med livet. Økosystemet langs kysten har aldri kommet seg igjen. De tidligste rapportene tydet på at kapteinen hadde vært beruset da han styrte skipet. Siden kom det imidlertid frem at den edru kapteinen hadde overlatt kommandoen til annenstyrmannen på dekk, som bare hadde sovet seks timer de siste to døgnene, og som derfor begikk den katastrofale navigasjonsfeilen.

Begge disse globale tragediene kunne ha vært unngått. Det samme gjelder samtlige av statistikkene knyttet til søvnmangel i dette kapitlet.

