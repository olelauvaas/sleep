# Kapittel 12 Så kom den onde fe der inn - Søvnsykdommer og dødsfall på grunn av total søvnmangel

?? Kort oppsummering for GPT:
Dette kapittelet handler om hvordan søvnforstyrrelser rammer barn – og hvordan søvn er kritisk for barns mentale og fysiske utvikling. Matthew Walker fokuserer på hvordan søvnunderskudd kan skape store problemer for læring, atferd, og emosjonell regulering.
?? Søvn og barns utvikling:
* Barn trenger mye mer søvn enn voksne – spesielt REM-søvn, som styrker hjerneutviklingen.
* Søvn fremmer språkutvikling, hukommelse, og emosjonell kontroll hos barn.
* Søvn er som en intern hjernemassasje for den voksende hjernen.
?? Konsekvenser av dårlig søvn hos barn:
* Dårlig søvn = dårligere læring, mer impulsivitet og økt risiko for atferdsproblemer.
* Barn med ADHD-lignende symptomer kan i mange tilfeller egentlig ha kronisk søvnmangel.
* Søvnunderskudd kan også føre til økt risiko for overvekt, grunnet hormonell ubalanse.
?? REM og emosjonell helse:
* REM-søvn hjelper barn med å bearbeide følelser og utvikle empati og sosial forståelse.
* Søvnmangel gjør barn mer reaktive, mindre tålmodige og dårligere på følelsesregulering.
?? Tidspunkt og rutiner:
* Leggetid og regelmessige søvnvaner er helt avgjørende.
* Uregelmessige leggetider har blitt koblet til lavere kognitiv utvikling og dårligere karakterer.
?? Kjernen i budskapet:
«Søvnen er en av de mektigste kreftene som former barns hjerner – og søvnmangel er som en stille sabotør.»



## Søvnsykdommer og dødsfall på grunn av total søvnmangel

Få av medisinens fagfelter kan skilte med et så urovekkende og forbløffende utvalg av sykdommer som søvnfeltet. Med tanke på hvor tragiske og eiendommelige sykdommene i de andre fagfeltene kan være, er dette litt av en påstand. Men når man tenker over at søvnens pussigheter blant annet omfatter søvnangrep og kroppslammelse på dagtid, morderisk søvngjengeri, drømmer som leves ut, og forestillinger om at man er blitt bortført av romvesener, høres påstanden straks mer rimelig ut. Det mest forbløffende av alt er kanskje en sjelden form for insomni som tar livet av pasienten i løpet av noen måneder, noe som underbygges av de dødelige resultatene i dyreforsøk med ekstrem total søvndeprivasjon.

Dette kapitlet er på ingen måte noen uttømmende oversikt over alle søvnsykdommer, som det nå finnes over 100 forskjellige typer av. Det er heller ikke ment å fungere som medisinsk håndbok for noen av sykdommene, siden jeg ikke er søvnlege, men søvnforsker. For dem som søker råd om søvnforstyrrelser, vil jeg anbefale å besøke nettstedet til National Sleep Foundation[1], der du kan finne opplysninger om søvnsentre i ditt område.

Istedenfor å prøve å ramse opp en smørbrødliste over alle eksisterende søvnsykdommer har jeg valgt å konsentrere meg om et lite utvalg – nemlig søvngjengeri, insomni, narkolepsi og dødelig familiær søvnløshet – fra et vitenskapelig synspunkt, og om hva vitenskapen rundt disse sykdommene kan lære oss om søvnens og drømmenes mysterium.





## Søvngjengeri


Søvngjengeri eller somnambulisme er sykdommer som involverer en eller annen form for bevegelse (ambulatio) under søvn (somnus). Fenomenet er ikke begrenset til at man går i søvne, men kan også innebære at man snakker i søvne, spiser i søvne, sender tekstmeldinger i søvne, har sex i søvne, og, ytterst sjeldent, begår mord i søvne.

Forståelig nok tror de fleste at alt dette skjer under REM-søvn mens man drømmer, og at handlingene er virkeliggjøring av det som foregår i drømmene. Sannheten er imidlertid at alt dette skjer under det dypeste stadiet av drømmeløs søvn (NREM), og ikke under drømmesøvn (REM). Vekker man en som går i søvne, og spør hva som foregår inne i hodet på vedkommende, vil man sjelden få høre om noe som helst – ikke noen scene fra en drøm, ingen mentale opplevelser.

Vi forstår ennå ikke fullt ut hva søvngjengeri kommer av, men den dokumentasjonen som finnes, tyder på at en uventet og brå aktivering av nervesystemet under dyp søvn er en av de utløsende faktorene. Dette elektriske støtet ansporer hjernen til å skyte helt opp fra den dype NREM-søvnens kjeller til den våkne tilstandens toppetasje, men så setter den seg fast et sted på halvveien (i 13. etasje, kunne man si). Personen blir fanget mellom den dype søvnens og våkenhetens to verdener, i en bevissthetens grensetilstand – hverken våken eller sovende. I denne forvirrede tilstanden kan hjernen utføre grunnleggende og godt innøvde handlinger, som å gå bort til et skap og åpne det, sette et vannglass mot leppene eller uttale en håndfull ord eller setninger.

Før en somnambulismediagnose stilles, kan pasienten måtte tilbringe en natt eller to på et klinisk søvnlaboratorium. Man setter elektroder på hodet og kroppen for å måle søvnstadiene, og et infrarødt videokamera i taket tar opp det som måtte foregå om natten, som en nattkikkert. Idet pasienten begynner å gå i søvne, slutter videoopptaket og registreringen av de elektriske hjernebølgene å stemme overens. Det ene tyder på at det andre lyver. Etter videoen å dømme oppfører pasienten seg helt klart som om han eller hun er våken. Noen setter seg kanskje opp på sengekanten og sier noen ord. Andre kan forsøke å kle på seg og gå ut av rommet. Men når man ser på hjerneaktiviteten, skjønner man at pasienten, eller i det minste pasientens hjerne, sover søtt. Man ser NREM-søvnens tydelige og umiskjennelige bølger, helt uten tegn til den våkne hjernens energiske aktivitet.

Vanligvis er det ikke noe patologisk ved å gå eller snakke i søvne. Det er utbredt i den voksne befolkningen og enda mer utbredt blant barn. Det er uklart hvorfor barn går oftere i søvne enn voksne, og det er også uklart hvorfor noen barn vokser av seg denne nattlige vanen, mens andre beholder den hele livet. En mulig forklaring på det førstnevnte er at man rett og slett opplever mer dyp NREM-søvn som barn, og at den statistiske sannsynligheten for å gå eller snakke i søvne dermed er høyere.

De fleste episoder tilstanden fører til, er harmløse. Men iblant kan søvngjengeri hos voksne føre til langt mer ekstreme handlinger, som dem Kenneth Parks utførte i 1987. Parks, som på den tiden var 23 år gammel, bodde sammen med sin kone og fem måneder gamle datter i Toronto. Han hadde vært plaget av alvorlig insomni på grunn av arbeidsledighet og spillegjeld. Ingenting tydet på at Parks var noen voldelig mann. Svigermoren hans – som han hadde et godt forhold til – kalte ham en «vennlig kjempe» på grunn av det rolige lynnet og den høye og bredskuldrede kroppen (han målte 193 centimeter og veide 100 kilo). Så kom 23. mai.

Etter å ha sovnet på sofaen i halv to-tiden om natten mens han så på tv, sto Parks opp før han gikk barbent inn i bilen og satte seg. Avhengig av ruten kjørte Parks anslagsvis 23 kilometer hjem til svigerforeldrene. Der gikk han inn, tok seg opp trappen og stakk svigermoren i hjel med en kniv han hadde funnet på kjøkkenet deres. Så tok han kvelertak på svigerfaren til han besvimte, etter å ha angrepet ham med en kjøttøks (svigerfaren overlevde). Parks gikk deretter og satte seg i bilen igjen, og da han på et tidspunkt gjenvant bevisstheten, kjørte han til en politistasjon og sa: «Jeg tror jeg har drept noen … hendene mine.» Først da gikk det opp for ham at blodet som rant nedover armene hans, kom av at han hadde skåret over sine egne bøyesener med kniven.

Siden han bare husket vage bruddstykker av drapet (som små glimt av svigermoren med et ansikt som ba om hjelp), ikke hadde noe motiv og hadde gått i søvne lenge (i likhet med andre i familien), konkluderte et lag av eksperter med at Ken Parks hadde sovet og opplevd en episode med søvngjengeri da han begikk forbrytelsen. De hevdet at han ikke hadde vært klar over hva han gjorde, og dermed ikke var strafferettslig ansvarlig. Den 25. mai 1988 bestemte juryen at han var uskyldig. Denne forsvarsstrategien har siden vært forsøkt brukt i en rekke andre saker, for det meste uten hell.

Ken Parks’ historie er av den mest tragiske typen, og Parks plages den dag i dag av en skyldfølelse han neppe kommer til å bli kvitt. Jeg forteller ikke om denne saken for å skremme leserne, eller for å lage sensasjon av de skjebnesvangre hendelsene denne mainatten i 1987. Jeg forteller den for å vise hvordan ikke viljestyrte handlinger som skyldes søvn og søvnforstyrrelser, kan få svært reelle juridiske, personlige og samfunnsmessige konsekvenser, og at forskere og leger må bidra for at man skal komme frem til rettferdige juridiske avgjørelser.

Jeg vil også bemerke, for bekymrede søvngjengere som leser dette kapitlet, at de fleste episoder med somnambulisme (der man f.eks. går eller snakker i søvne) er å betrakte som ufarlige og ikke krever behandling. Man gjør vanligvis ikke medisinske tiltak med mindre pasienten eller pasientens pleiere, partner eller foreldre (når det er snakk om barn) mener at tilstanden går ut over helsen eller utgjør en risiko. Det finnes effektive behandlinger, og det er synd at ingen av dem kom tidsnok for Ken Parks før den ulykksalige natten i mai.





## Insomni


For mange ledsages frasen «en god natts søvn» av ulykkelige hermetegn i våre dager, som forfatteren Will Self har bemerket. Insomni, som er årsaken til mange av disse klagemålene, er den mest utbredte søvnsykdommen. Mange lider av insomni, men det er også mange som feilaktig tror at de har denne forstyrrelsen. Før vi ser nærmere på insomniens kjennetegn og årsaker (og, i neste kapittel, mulige behandlingsmåter), vil jeg gjerne få si noe om hva insomni ikke er – og på den måten avsløre hva det er.

Søvnmangel og insomni er ikke det samme. Det vi i medisinfaget kaller søvndeprivasjon, innebærer (1) å ha tilstrekkelig evne til å sove, men (2) å gi seg selv utilstrekkelig anledning til å sove – mennesker som lider av søvndeprivasjon er med andre ord i stand til å sove hvis de bare tar seg tid til å gjøre det. Insomni er det motsatte: (1) en utilstrekkelig evne til å sove selv om (2) man gir seg selv tilstrekkelig anledning til å sove. Mennesker som lider av insomni, er altså ikke i stand til å sove nok eller oppnå høy nok søvnkvalitet selv om de gir seg selv tilstrekkelig tid til det (syv til ni timer).

Før vi går videre, er det verdt å nevne den tilstanden som kalles paradoksal insomni. Her rapporterer pasienten å ha sovet dårlig om natten, eller til og med ikke å ha sovet i det hele tatt. Når man registrerer pasientens søvn ved hjelp av elektroder eller andre presise måleapparater, er det imidlertid noe som ikke stemmer. Søvnregistreringen tyder på at pasienten har sovet langt bedre enn vedkommende selv tror, og noen ganger viser den at han eller hun har sovet normalt hele natten. Pasienter med paradoksal insomni har altså en illusjon, eller en misoppfatning, om at de sover dårlig selv om de slett ikke gjør det. Dermed behandles slike pasienter for hypokondri. Begrepet klinger kanskje avfeiende eller nedlatende, men søvnleger tar det svært alvorlig, og det finnes psykiatriske behandlingsmåter som kan hjelpe når diagnosen er stilt.

Hvis vi vender tilbake til insomni i egentlig forstand, finnes det flere forskjellige undertyper, på samme måte som det for eksempel finnes flere typer kreft. Én distinksjon deler insomni i to varianter. Den ene gir lang innsovningstid, altså at man har problemer med å sovne. Den andre fører til for tidlig oppvåkning, altså at man har problemer med å fortsette å sove. Som skuespilleren og komikeren Billy Crystal har sagt i forbindelse med sin egen kamp mot insomni: «Jeg sover som en unge – jeg våkner hver time.» Innsovningsvansker og tidlig oppvåkning trenger ikke å utelukke hverandre; man kan ha det ene eller det andre eller begge deler. Uansett hva slags problemer pasienten opplever, opererer søvnmedisinen med noen svært nøye angitte kliniske kriterier man må kunne krysse av for før man stiller diagnosen insomni. For øyeblikket er dette kriteriene:

misnøye med søvnens varighet eller kvalitet (f.eks. problemer med å sovne, å opprettholde søvnen, tidlig oppvåkning om morgenen)



vesentlige plager eller nedsatt funksjonsevne om dagen



har opplevd insomni minst tre dager i uken i over tre måneder



har ingen psykiske sykdommer eller medisinske plager som kan forårsake det som ser ut til å være insomni





Hva dette innebærer i en konkret situasjon med en pasient av kjøtt og blod, er denne kroniske situasjonen: at vedkommende har problemer med å sovne, våkner midt på natten, våkner for tidlig på morgenen, har problemer med å sovne igjen etter å ha våknet og føler seg sliten gjennom dagen. Hvis du synes noe av dette høres kjent ut, og hvis det har vedvart i flere måneder, vil jeg råde deg til å oppsøke en spesialist på søvnmedisin. Jeg understreker at det bør være en spesialist og ikke nødvendigvis fastlegen din, siden allmennpraktiserende leger lærer overraskende lite om søvn i løpet av utdannelsen, selv om mange av dem er svært dyktige. Enkelte fastleger er forståelig nok tilbøyelige til å skrive ut resept på sovepiller, noe som sjelden er den rette løsningen, slik vi skal se i neste kapittel.

Betoningen av søvnproblemets varighet (minst tre netter i uken i over tre måneder) er viktig. Vi har alle problemer med å sove fra tid til annen, enten det bare varer én natt eller flere. Dette er normalt. Vanligvis finnes det en opplagt årsak, som stress på jobben eller gnisninger i et sosialt eller romantisk forhold. Så snart disse problemene er over, pleier søvnvanskene å gi seg. Slike akutte søvnproblemer blir vanligvis ikke anerkjent som kronisk insomni, da klinisk insomni fordrer at vanskene vedvarer uke etter uke etter uke.

Selv med denne strenge definisjonen er insomni forstemmende utbredt. Rundt ett av ni mennesker du passerer på gaten, oppfyller de strenge kliniske kriteriene for insomni, noe som betyr at over 40 millioner amerikanere strever med å komme seg gjennom dagen på grunn av lysvåkne netter. Vi vet ikke helt hvorfor, men insomni er nesten dobbelt så vanlig blant kvinner som blant menn, og det er usannsynlig at den betydelige kjønnsforskjellen bare skyldes at menn nøler med å innrømme at de sliter med å sove. Rase og etnisitet har også mye å si, og forekomsten av insomni er høyere blant afroamerikanere og latinamerikanere enn hos hvite amerikanere – et funn som har viktige implikasjoner for velkjente helseavvik hos disse befolkningsgruppene, som diabetes, fedme og hjerte- og karsykdommer, som alle har en kjent forbindelse til søvnmangel.

Sannheten er at insomni sannsynligvis er et enda mer utbredt og alvorlig problem enn det som fremgår av disse anselige tallene. Hvis man gjør de kliniske kriteriene litt mindre strenge og legger epidemiologiske data til grunn, er det sannsynlig at to av tre mennesker som leser denne boken, regelmessig har problemer med å sovne eller å sove lenge nok minst én natt hver uke.

Det er ingen overdrivelse å si at insomni er et av de mest presserende og utbredte medisinske problemene det moderne samfunn står overfor, men allikevel er det få som snakker slik om det, som anerkjenner problemet eller synes det er nødvendig å gjøre noe. At sovemedisinindustrien, som omfatter både reseptbelagte sovemedisiner og midler i fritt salg, omsetter for utrolige 30 milliarder dollar i året i USA, er kanskje den eneste statistikken man trenger for å forstå hvor alvorlig problemet er. Millioner av fortvilte mennesker er villige til å betale mange penger for en god natts søvn.

Men dollarbeløp sier ingenting om det viktige spørsmålet om hva som forårsaker insomni. Genene spiller en rolle, selv om det ikke er der hele svaret ligger. Insomni har høy grad av genetisk arvelighet, med anslagsvis 28–45 prosent overføring fra foreldre til barn. Dette betyr imidlertid at de fleste tilfeller av insomni har ikke-genetiske årsaker eller skyldes samspillet mellom arv og miljø.

Vi har funnet flere utløsende årsaker som kan gi søvnvansker: både psykologiske, fysiske, medisinske og miljømessige faktorer (og aldring er en ytterligere årsak, som vi har sett). Ytre faktorer som gir dårlig søvn, som for mye kraftig lys om kvelden, feil romtemperatur, koffein-, tobakk- og alkoholkonsum – som vi skal se nærmere på i neste kapittel?– kan gi inntrykk av insomni. Dette er imidlertid forhold som har sin opprinnelse utenfor deg, og som dermed ikke er forstyrrelser du har. Det er påvirkninger utenfra, og så snart man gjør noe med dem, begynner man å sove bedre uten å endre seg selv på noen som helst måte.

Imidlertid finnes det andre faktorer som kommer innenfra, og som er iboende biologiske årsaker til insomni. Som det står i de kliniske kriteriene ovenfor, kan ikke disse faktorene være symptomer på en annen sykdom (f.eks. Parkinsons sykdom) eller en bivirkning av et legemiddel (f.eks. astmamedisin). Årsaken(e) til søvnvanskene må stå alene for at du primært skal lide av egentlig insomni.

De to vanligste faktorene som utløser kronisk insomni, er psykologiske: (1) følelsesmessig uro eller bekymringer og (2) psykisk ubehag eller angst. I vår hektiske og informasjonsmettede moderne verden er en av de få anledningene vi får til å skru av det konstante informasjonsjaget og vende tankene innover, øyeblikket da vi legger hodet på puten. Det finnes ikke noe verre tidspunkt for å bli seg bevisst disse tankene. Det er ikke så rart at det blir bortimot umulig å sove når de følelsesmessige tannhjulene begynner å snurre i hodet og får oss til å uroe oss for ting vi har gjort i løpet av dagen, og ting vi må hanskes med de neste dagene, eller til og med en gang i en fjern fremtid. Dette er ikke en god fremgangsmåte for å lokke søvnens rolige hjernebølger inn i hodet og synke fredelig inn i en hel natts avslappende søvn.

Siden psykisk ubehag er en vanlig utløsende faktor for insomni, har forskerne konsentrert seg om å undersøke de biologiske årsakene som ligger bak et opprørt sinn. En felles synder man har funnet, er et overaktivt sympatisk nervesystem, kroppens kamp-eller-flukt-mekanisme. Det sympatiske nervesystemet skrus på når man står overfor trusler og akutt stress, noe som utviklingshistorisk sett har vært nødvendig for å mobilisere en nyttig kamp-eller-flukt-reaksjon. De fysiologiske følgene er en økning i hjertetakten, blodtrykket, stoffskiftet og frigjøringen av stressutløsende kjemikalier som kortisol, samt økt hjerneaktivitet – alt sammen nyttige reaksjoner i møte med akutt fare eller trusler. Imidlertid er det ikke meningen at kamp-eller-flukt-reaksjonen skal vedvare i lengre tid. Som vi har vært inne på i tidligere kapitler, forårsaker kronisk aktivering av det sympatiske nervesystemet et utall helseproblemer, og vi vet nå at ett av disse er insomni.

Det at et overaktivt sympatisk nervesystem hindrer søvn, kan forklares ved hjelp av flere av forholdene vi allerede har snakket om, og noen vi ennå ikke har vært inne på. For det første fører det økte stoffskiftet som kamp-eller-flukt-reaksjonen gir, og som er vanlig hos pasienter med insomni, til høyere kroppstemperatur. Du husker kanskje fra 2. kapittel at kroppstemperaturen må falle om lag én grad for at vi skal sovne, noe som blir vanskelig for insomnipasienter med forhøyet stoffskifte og høyere indre kroppstemperatur blant annet i hjernen.

For det andre får man høyere nivåer av det årvåkenhetsfremmende hormonet kortisol og de to nevrokjemiske søsterstoffene adrenalin og noradrenalin. Alle disse tre stoffene øker hjerterytmen. Vanligvis roer hjerte- og karsystemet seg idet vi går inn i lett og deretter dyp søvn. Økt hjerteaktivitet gjør denne overgangen vanskelig. Alle de tre stoffene fører til økt stoffskifte og økt kroppstemperatur, noe som ytterligere forverrer problemet som ble beskrevet ovenfor.

For det tredje, og dette henger sammen med de tre kjemiske stoffene, kommer et endret mønster i hjerneaktiviteten i forbindelse med kroppens sympatiske nervesystem. Forskere har lagt mennesker uten søvnvansker og pasienter med insomni i en hjerneskanner og målt de skiftende mønstrene i aktiviteten mens begge grupper forsøker å sove. Hos gruppen uten søvnvansker gikk aktiviteten raskt ned i de delene av hjernen som bidrar til å utløse følelser (amygdala) og til å lagre minner (hippocampus) når deltagerne nærmet seg søvnen, og det samme skjedde med de grunnleggende oppmerksomhetsområdene i hjernestammen. Slik var det ikke hos pasientene med insomni. Hos dem forble følelses- og minnesentrene aktive. Det samme gjorde de grunnleggende årvåkenhetssentrene i hjernestammen, som gjenstridig og oppmerksomt fortsatte å holde vakt. Samtidig forble talamus – sanseporten i hjernen som må stenges før man kan sovne – aktiv og i full vigør hos insomnipasientene.

Kort sagt klarte ikke pasientene med insomni å rive seg løs fra et mønster med omskiftelig, urolig og grublende hjerneaktivitet. Tenk på en gang du lukket en bærbar pc for å sette den i hvilemodus, men kom tilbake siden og så at skjermen fortsatt lyste, at viften gikk og maskinen var like aktiv til tross for at maskinen var lukket. Vanligvis skyldes dette at programmer og rutiner fremdeles kjører slik at maskinen ikke klarer å gå over i hvilemodus.

Etter resultatene fra studier med hjerneskanning å dømme har insomnipasienter et lignende problem. Følelsesmessige programmer og bakover- og fremoverskuende minneprosesser fortsetter å kjøre i en sløyfe i hjernen, som dermed ikke klarer å skru seg av og gå over i hvilemodus. Det er talende at det finnes en direkte årsaksforbindelse mellom kamp-eller-flukt-delen av nervesystemet og alle disse områdene for hukommelse, følelser og årvåkenhet i hjernen. Den toveis kommunikasjonskanalen mellom kroppen og hjernen blir til en ond sirkel som gir næring til søvnsabotasjen.

Den fjerde og siste gruppen med endringer i søvnkvaliteten er blitt observert hos insomnipasienter når de omsider slumrer inn. Nok en gang ser disse endringene ut til å ha sin årsak i et overaktivt sympatisk nervesystem. Pasienter med insomni har lavere søvnkvalitet, noe som gjenspeiles i grunnere og svakere elektriske hjernebølger under NREM-søvn. De har også en mer oppstykket REM-søvn, full av korte oppvåkninger som de ikke alltid er klar over, men som allikevel reduserer kvaliteten på drømmesøvnen. Alt dette innebærer at insomnipasienter våkner uten å føle seg uthvilt. Dermed er pasientene ute av stand til å fungere godt om dagen, kognitivt og/eller emosjonelt. I så måte er insomni i virkeligheten en sykdom som rammer hele døgnet, dagen like mye som natten.

Nå forstår du sikkert hvor fysiologisk kompleks den underliggende tilstanden er. Det er ikke så rart at American Medical Association ikke lenger anbefaler sovepiller, et sløvt redskap som først og fremst og primitivt doper ned den høyere hjernen eller hjernebarken, som første behandlingsmiddel. Heldigvis har man utviklet en ikke-farmakologisk behandling, som vi skal se på i neste kapittel. Den er mer effektiv til å gjenopprette naturlig søvn hos insomnipasienter og retter seg elegant mot hver enkelt av insomniens fysiologiske bestanddeler som er beskrevet ovenfor. Disse nye, legemiddelfrie behandlingene gir grunn til ekte optimisme, og jeg vil sterkt anbefale deg å se nærmere på dem hvis du virkelig lider av insomni.





## Narkolepsi


Jeg tipper at du ikke kan huske å ha gjort noe virkelig betydningsfullt i livet uten at det ble styrt av to svært enkle prinsipper: å unngå noe som føles vondt eller å oppsøke noe som føles godt. Denne loven om oppsøking og unngåelse dikterer det meste av adferden hos dyr og mennesker fra meget ung alder.

Kreftene som setter denne loven ut i livet, er positive og negative følelser. Følelser eller emosjoner får oss til å gjøre ting, slik navnet antyder (ordet har samme opphav som det engelske motion, «bevegelse»). De er motivet bak alt det flotte vi oppnår, de ansporer oss til å prøve igjen når vi mislykkes, beskytter oss mot mulige farer, driver oss til å oppnå gunstige og givende resultater og får oss til å dyrke sosiale og romantiske forhold. Kort sagt gjør følelsene, når det er passe mye av dem, livet verdt å leve. De gir oss en sunn og vital tilværelse, psykologisk og biologisk sett. Fjerner man følelsene, sitter man igjen med en steril tilværelse uten nevneverdige høyde- eller bunnpunkter. Uten følelser vil man bare eksistere, snarere enn å leve. Tragisk nok er dette den virkeligheten mange narkolepsipasienter er nødt til å tilpasse seg av grunner vi nå skal utforske.

Medisinsk sett er narkolepsi en nevrologisk sykdom, noe som innebærer at årsaken ligger i sentralnervesystemet, nærmere bestemt i hjernen. Sykdommen debuterer vanligvis i ti- til tyveårsalderen. Narkolepsi har et visst grunnlag i genene, men er ikke arvelig. Den genetiske årsaken ser ut til å være en mutasjon, og dermed overføres ikke sykdommen fra foreldre til barn. Imidlertid forklarer ikke genmutasjoner alle tilfeller av narkolepsi, i hvert fall ikke slik vi for øyeblikket forstår mutasjoner i forbindelse med sykdommen. Det gjenstår å finne flere utløsende faktorer. Narkolepsi er også en sykdom som ikke bare rammer mennesker, men som finnes hos flere andre pattedyr.

Sykdommen består av minst tre kjernesymptomer: (1) ekstrem søvnighet på dagtid, (2) søvnparalyse og (3) katapleksi.

Det første symptomet, ekstrem søvnighet på dagtid, er ofte det som skaper størst forstyrrelser og problemer i dagliglivet for pasienter med narkolepsi. Det innebærer blant annet søvnanfall på dagtid: en overveldende og helt uimotståelig trang til å sove når man ønsker å være våken, for eksempel når man sitter og arbeider ved skrivebordet, kjører bil eller spiser sammen med venner eller familie.

Etter å ha lest forrige setning er det nok mange av dere som tenker: «Himmel og hav, jeg har jo narkolepsi!» Det er lite sannsynlig. Det er langt mer sannsynlig at du lider av kronisk søvnmangel. Rundt ett av 2000 mennesker lider av narkolepsi, noe som betyr at det er omtrent like utbredt som multippel sklerose. Søvnanfallene som kjennetegner den ekstreme søvnigheten på dagtid, er vanligvis det første symptomet som viser seg. Bare for å gi et inntrykk av hvordan dette føles, sammenlignet med det du kanskje tenker på, betyr det at man blir like søvnig som man blir av å holde seg våken tre–fire døgn i strekk.

Det andre symptomet på narkolepsi er søvnparalyse: et skremmende tap av evne til å snakke eller bevege seg idet man våkner. Kort sagt blir man midlertidig fanget i sin egen kropp.

Disse episodene kommer vanligvis under REM-søvn. Som du sikkert husker, lammer hjernen kroppen under REM-søvn for at du ikke skal leve ut drømmene. Vanligvis frigjør hjernen kroppen fra denne lammelsen i samme øyeblikk som vi våkner fra en drøm, akkurat idet vi får tilbake bevisstheten. I noen sjeldne tilfeller kan imidlertid REM-stadiets lammelse bli hengende igjen selv om hjernen har sluttet å sove, litt som den siste gjesten som nekter å innse at festen er over, og at det er på tide å forlate lokalet. Resultatet er at man begynner å våkne, men ikke greier å åpne øynene, snu seg, skrike eller bevege noen av musklene som styrer armene og bena. Gradvis går lammelsen fra REM-søvnen over, og man får tilbake kontrollen over kroppen, herunder øyelokkene, armene, bena og munnen.

Du trenger ikke bli bekymret hvis du har opplevd søvnparalyse en gang i livet. Det skjer ikke bare i forbindelse med narkolepsi. Rundt ett av fire friske mennesker opplever søvnparalyse, så det er like vanlig som hikke. Jeg har selv opplevd søvnparalyse flere ganger, og jeg lider ikke av narkolepsi. Imidlertid opplever narkolepsipasienter langt hyppigere og mer alvorlige anfall av søvnparalyse enn friske mennesker. Dette betyr at søvnparalyse er et symptom som henger sammen med narkolepsi, selv om det ikke utelukkende rammer narkoleptikere.

Her passer det bra å ta en omvei ut av denne verden. Når man rammes av en episode med søvnparalyse, ledsages det gjerne av en følelse av skrekk og en fornemmelse av at det finnes en inntrenger i rommet. Denne frykten skyldes at man ikke evner å foreta seg noe med det man oppfatter som en trussel, som å rope ut, reise seg og forlate rommet eller gjøre seg klar til å forsvare seg. Vi tror nå at det som regel er disse virkningene av søvnparalyse som ligger bak når noen hevder at de er blitt bortført av romvesener. Man hører sjelden om romvesener som overfaller noen midt på lyse dagen omgitt av vitner som blir stående lamslått og stirre på den utenomjordiske kidnappingen som pågår. Disse angivelige bortføringene skjer om natten, og de fleste klassiske Hollywood-filmer med besøk fra det ytre rom, som Nærkontakt av tredje grad og E.T., foregår også om natten. De som hevder å ha blitt bortført av romvesener, forteller dessuten ofte om en fornemmelse eller et reelt nærvær av en skapning (romvesenet). Ikke minst – og det er dette som virkelig avslører dem – hevder mange av de angivelige ofrene at de har fått en sprøyte med et «lammende middel». Ofrene forteller at de ønsket å kjempe imot, flykte eller rope om hjelp, men ikke greide å gjøre det. Kraften som angriper disse menneskene, er selvfølgelig ikke romvesener, men REM-søvnen som henger igjen idet de våkner.

Det tredje og mest forbløffende av narkolepsiens kjernesymptomer er såkalt katapleksi. Ordet kommer fra gresk kata, som betyr «ned», og pleksis, som betyr «slag» – altså et slag som får en til å falle ned. Imidlertid er et kataplektisk anfall slett ikke noe slag, men et plutselig tap av muskelkontroll. Dette kan være alt fra et lite anfall av svakhet der hodet begynner å duppe og man begynner å snøvle, til at man knekker sammen i knærne, eller et plutselig og umiddelbart tap av all muskelspenning så man faller sammen på stedet.

Kanskje er du gammel nok til å huske en barneleke der et dyr, gjerne et esel, sto på en liten sokkel som fikk plass i håndflaten, med en knapp på undersiden. Den kunne minne litt om en marionett, bortsett fra at trådene ikke var festet utenpå kroppen, men løp gjennom innsiden av bena og var festet til knappen under. Når man trykket inn knappen, ble trådene slappe, og eselet ramlet sammen og ble liggende i en eneste haug. Slapp man knappen, ble trådene strammet igjen, og eselet spratt opp i stram givakt. Utraderingen av muskelspenningen som finner sted ved et kraftig kataplektisk anfall, og som gjør at man faller helt sammen, minner en hel del om denne leken, men konsekvensene er ikke noe å le av.

Som om dette ikke var ille nok, har sykdommen nok et lag av ondskap som virkelig legger pasientens livskvalitet i grus. Kataplektiske anfall kommer ikke tilfeldig, men utløses av moderate eller sterke følelser, positive eller negative. Forteller man en morsom vits til en pasient med narkolepsi, kan vedkommende bokstavelig talt knekke sammen foran øynene på deg. Kommer du inn i et rom og overrasker en pasient som for eksempel står og skjærer opp mat med en skarp kniv, kan fallet bli farlig. Bare det å ta en god og varm dusj kan gi en følelse av velvære som er sterk nok til at bena svikter under pasienten, som dermed kan falle og skade seg på grunn av det kataplektiske muskeltapet.

Med utgangspunkt i dette kan du jo tenke deg hvor farlig det kan være å kjøre bil og skvette til når noen tuter med hornet. Eller å spille et morsomt spill med barna, eller å bli kilt av dem, eller å bli rørt til tårer under en skoleforestilling. Alt dette kan få en narkolepsipasient med katapleksi til å ramle sammen og bli fanget i sin egen lammede kropp. Forestill deg så hvor vanskelig det blir å ha et kjærlig og godt seksuelt forhold til en partner med narkolepsi. Listen blir uendelig og konsekvensene like forutsigbare som hjerteskjærende.

Med mindre pasientene er villige til å avfinne seg med disse lammende anfallene, som sant å si ikke er noen mulighet i det hele tatt, må de oppgi alt håp om å leve et følelsesmessig fullverdig liv. Pasienter med narkolepsi blir forvist til en monoton tilværelse med nøytrale følelser. De må gi avkall på alt som kan minne om de givende følelsene vi alle nærer oss på fra det ene øyeblikket til det neste. Det blir som å gå på en diett der man må spise den samme lunkne, pregløse grøten dag ut og dag inn. Det er ikke vanskelig å skjønne at det er lett å miste appetitten på et slikt liv.

Hadde du sett en pasient ramle sammen i et kataplektisk anfall, ville du ha blitt overbevist om at vedkommende var helt bevisstløs eller sov dypt. Slik er det ikke. Pasienten er våken og fortsetter å oppfatte omgivelsene. Det den sterke følelsen har utløst, er REM-søvnens totale (eller noen ganger delvise) muskellammelse, men uten selve REM-søvnen. Katapleksi er altså en defekt i kretsene som styrer REM-søvnen i hjernen, der en av funksjonene – muskelatoni – ved en feil blir aktivert mens man er våken, og ikke mens man sover og drømmer.

Vi kan selvfølgelig forklare dette for voksne pasienter, slik at de forstår hva som foregår og blir mindre engstelige, og vi kan hjelpe dem med å begrense eller unngå emosjonelle høyde- og bunnpunkter for å redusere antallet kataplektiske anfall. Dette er imidlertid mye vanskeligere å få til med en tiåring. Hvordan skal man forklare en så ondskapsfull sykdom for et barn med narkolepsi? Og hvordan skal man hindre et barn i å oppleve den berg-og-dal-banen av følelser som er en naturlig og nødvendig del av livets og hjernens utvikling? Eller med andre ord: Hvordan kan man hindre et barn i å være barn? Det finnes ingen enkle svar på disse spørsmålene.

Vi har imidlertid begynt å forstå den nevrologiske bakgrunnen for narkolepsi, og dermed også mer om søvn som sådan. I 3. kapittel beskrev jeg de delene av hjernen som er delaktige i å opprettholde normal våkenhet: de aktiverende og årvåkenhetsskapende regionene i hjernestammen med talamus på toppen, en struktur som ligner litt på en iskremkule (talamus) oppå et kremmerhus (hjernestammen). Når hjernestammen tar kvelden, skrur den av stimuleringen av sanseporten talamus. Når sanseporten blir stengt, slutter vi å oppfatte omgivelsene, og dermed sovner vi.

Det jeg imidlertid ikke forklarte, var hvordan hjernestammen vet når det er på tide å skru av lyset og våkenheten og begynne å sove. Noe må skru hjernestammens aktiverende innflytelse av, og dermed skru søvnen på. Denne bryteren – bryteren for søvn og våken tilstand?– ligger midt i hjernen like under talamus, i et område som heter hypotalamus. Det er kanskje ingen overraskelse at dette er det samme nabolaget som den biologiske døgnklokken holder til i.

Søvnbryteren i hypotalamus har en direkte kommunikasjonskanal til kraftstasjonen i hjernestammen. Akkurat som en lysbryter kan den skru strømmen på (våken) og av (søvn). For å oppnå dette utskiller søvnbryteren i hypotalamus nevrotransmitteren oreksin. Du kan tenke på oreksin som en kjemisk hånd som vrir om bryteren og skrur våkenheten på. Når det frigjøres oreksin nedover i hjernestammen, er bryteren utvetydig vridd om, og de områdene som frembringer våkenhet i hjernestammen, er skrudd på. Så snart hjernestammen blir aktivert av denne bryteren, åpner den sanseporten i talamus og lar sanseverdenen strømme inn i hjernen slik at du går over i full og stabil våkenhet.

Om kvelden skjer det motsatte. Søvnbryteren slutter å frigjøre oreksin til hjernestammen. Den kjemiske hånden har vridd bryteren om til «av» og blokkert den aktiverende påvirkningen fra kraftstasjonen i hjernestammen. All sansevirksomhet som foregår i talamus, blir avsluttet idet sanseporten stenges. Vi mister sansekontakten med omverdenen og sovner. Av med lyset, på med lyset, av med lyset, på med lyset – dette er den nevrobiologiske oppgaven til søvnbryteren i hypotalamus, som styres med oreksin.

Spør du en ingeniør hva som er en alminnelig elektrisk bryters viktigste egenskaper, vil du få vite at én ting er absolutt maktpåliggende: Bryteren må være utvetydig. Den må være enten helt av eller helt på – en binær motsetning. Den må ikke sveve i en utvannet tilstand et sted mellom «av» og «på». Da kan ikke et elektrisk system være stabilt eller forutsigbart. Dessverre er det nøyaktig dette som skjer med søvnbryteren hos narkoleptikere på grunn av markant unormalt oreksin.

Forskere har gjennomført svært detaljerte undersøkelser av hjernen til narkolepsipasienter etter at de er gått bort. Under disse obduksjonene har de funnet et tap på nesten 90 prosent av de cellene som produserer oreksin. Enda verre var det at mottaksstedene eller reseptorene for oreksin som dekker overflaten på kraftstasjonen i hjernestammen, var vesentlig færre hos narkolepsipasienter enn hos friske mennesker.

På grunn av denne oreksinmangelen, som forsterkes av at det finnes færre reseptorer til å ta imot det lille som frigjøres, er søvn- og våkenhetstilstanden i en narkoleptisk hjerne ustabil, som en defekt lysbryter. Hjernen hos en pasient med narkolepsi står aldri helt av eller på, men vakler faretruende et sted midt imellom og vipper frem og tilbake mellom søvn og våken tilstand.

Oreksin-svekkelsen i dette systemet som styrer søvn og våkenhet, er hovedårsaken til det fremste og viktigste symptomet på narkolepsi, som er ekstrem søvnighet på dagtid og overrumplende søvnanfall som kan skje når som helst. Siden de mangler oreksinets sterke hånd som vrir bryteren helt om til «på»-stillingen, klarer ikke pasienter med narkolepsi å opprettholde våken tilstand gjennom hele dagen. Av samme grunn sover narkoleptikere elendig om natten og glir inn og ut av søvnen i ett sett. Slik en defekt bryter ustanselig skrur seg av og på, dag og natt, slik utspiller også søvn og våkenhet seg hvert bidige døgn for en narkolepsipasient.

Selv om mange av kollegene mine har utført storartet arbeid på dette feltet, er narkolepsien fremdeles noe søvnforskningen ikke har lykkes med å behandle. Vi har effektive tiltak mot andre søvnsykdommer, som insomni og søvnapné, men i behandlingen av narkolepsi ligger vi kraftig på etterskudd. Dette kommer til dels av at tilstanden er så sjelden, slik at det ikke lønner seg for legemiddelselskapene å investere i forskning, noe som ofte er det som driver utviklingen av nye behandlingsmetoder på medisinfeltet.

Før var den eneste behandlingen mot det første symptomet på narkolepsi – søvnanfall på dagtid – høye doser av det våkenhetsfremmende stoffet amfetamin. Amfetamin er imidlertid sterkt vanedannende. Det er også et «urent» legemiddel, noe som innebærer at det er uensartet og påvirker mange forskjellige kjemiske systemer i hjernen og kroppen og dermed gir grufulle bivirkninger. Man bruker nå det nyere og «renere» legemiddelet Provigil, som det hefter færre ulemper ved, til å hjelpe narkolepsipasienter med å holde seg mer stabilt våkne om dagen. Men virkningen er marginal.

Ofte skriver man ut antidepressiver mot narkolepsiens andre og tredje symptom – søvnparalyse og katapleksi – siden de undertrykker REM-søvn, og det er lammelsen under REM-søvn som er kjernen i disse to symptomene. Men antidepressiver gjør bare at symptomene opptrer sjeldnere; de opphever dem ikke.

Alt i alt er utsiktene for øyeblikket dystre for behandling av narkolepsi, og det finnes ingen kur i sikte. Narkolepsipasienters og -pårørendes behandlingsmessige skjebne ligger for en stor del i hendene på den langsomme akademiske forskningen, og ikke hos de store legemiddelselskapenes raskere utvikling. Inntil videre må pasientene rett og slett bare prøve å takle livet med sykdommen som best de kan.

Noen av dere har kanskje fått den samme ideen som flere av legemiddelselskapene da vi ble klar over rollen oreksin og søvnbryteren spiller i narkolepsi: Er det mulig å snu kunnskapen på hodet, og istedenfor å forsøke å øke oreksinnivået for å gjøre narkoleptiske pasienter mer stabilt våkne om dagen, skru det av om natten, slik at man får en ny metode for å frembringe søvn hos pasienter med insomni? Legemiddelselskapene prøver nå å utvikle preparater som kan blokkere oreksin om natten og tvinge det til å skru bryteren av, noe som kan gi en mer naturlig søvn enn de problematiske sedative sovetablettene vi har i dag.

Dessverre har ikke det første av disse legemidlene, suvorexant (merkevarenavn Belsomra), vist seg å være den mirakelkuren mange hadde håpet på. I de kliniske prøvene USAs legemiddelverk forlanger, sovnet pasientene bare seks minutter fortere enn dem som fikk placebo. Fremtidige preparater kan bli mer effektive, men fremdeles er de ikke-farmakologiske metodene for behandling av insomni vi skal se på i neste kapittel, et langt bedre valg for insomnipasienter.





## Fatal familiær insomni


Michael Corke ble mannen som ikke kunne sove – og betalte med livet. Før insomnien festet grepet, var Corke en høyt fungerende, aktiv person, en hengiven ektemann og musikklærer på en high school i New Lexon like sør for Chicago. Da han var 40 år gammel, begynte han å få problemer med å sove. I begynnelsen mente Corke det skyldtes at konen snorket. Som svar på denne antydningen bestemte Penny Corke seg for å sove på sofaen de neste ti nettene. Insomnien ga seg ikke for Corke, men ble tvert imot verre. Da han hadde sovet dårlig i flere måneder og det begynte å gå opp for ham at årsaken lå et annet sted, bestemte han seg for å oppsøke medisinsk hjelp. Ingen av legene som først undersøkte Corke, klarte å finne ut hva som utløste insomnien, og noen diagnostiserte ham med sykdommer som ikke hadde noe med søvnen å gjøre, som multippel sklerose.

Etter hvert ble Corkes insomni så alvorlig at han ikke klarte å sove overhodet. Ikke et sekund. Ingen milde sovemedisiner eller tunge sedativer klarte å rive hjernen hans ut av den konstante våkenhetens grep. Hvis du hadde sett Corke på denne tiden, ville du straks ha skjønt hvor fortvilt han var etter hjelp. Du ville ha blitt søvnig bare ved synet av øynene hans. Han blunket smertefullt langsomt, som om øyelokkene ønsket å bli værende nede midt i blunket og ikke gå opp igjen på flere dager. De bar bud om det mest desperate ønske om søvn man kan forestille seg.

Etter åtte helt søvnløse uker i strekk ble Corkes psyke raskt svekket. Like raskt som forringelsen av de mentale evnene gikk forfallet i kroppen. De motoriske ferdighetene ble så svekket at han til og med fikk problemer med å koordinere bevegelsene når han gikk. En kveld skulle Corke være dirigent i en konsert med skoleorkesteret. Han brukte flere smertefulle (men heroiske) minutter på å gå den korte veien gjennom orkesteret og opp på dirigentpodiet mens han hele tiden støttet seg på en stokk.

Da Corke nærmet seg seks måneder uten søvn, var han sengeliggende og døden nær. Sin unge alder til tross lignet han nevrologisk sett på et eldre menneske i de siste stadiene av demens. Han klarte ikke å bade eller å kle på seg. Det haglet med hallusinasjoner og vrangforestillinger. Han hadde mer eller mindre mistet språkevnen og var henvist til å kommunisere ved hjelp av enkle hodebevegelser og noen uartikulerte lyder når han en sjelden gang klarte å samle krefter til det. Etter enda noen måneder uten søvn ga Corkes kropp og sinn til slutt opp. Kort tid etter at han fylte 42, døde Michael Corke av den sjeldne genetisk arvelige sykdommen fatal familiær insomni (FFI). Det finnes ingen behandling for denne sykdommen, og ingen kur. Hver eneste pasient som har fått diagnosen, har dødd innen ti måneder, og noen enda raskere. Det er en av de mest mystiske tilstandene i medisinens annaler, og den har lært oss en rystende sannhet: Søvnmangel tar livet av mennesker.

Vitenskapen forstår godt hva som er den underliggende årsaken til FFI, og det bygger på mye av det vi har snakket om rundt normal frembringelse av søvn. Den skyldige er en anomali i genet PrNP, som står for prionprotein. Vi har alle prionproteiner i hjernen, og de utfører nyttige oppgaver. Imidlertid utløser en genetisk defekt en skadet utgave av proteinet, noe som fører til at en mutert versjon sprer seg som et virus.[2] I denne genetisk misdannede formen begynner proteinet å angripe og ødelegge enkelte deler av hjernen, noe som innebærer at hjernen hurtig brytes ned etter hvert som proteinet sprer seg.

Et område som dette forbryterske proteinet angriper, og angriper grundig, er talamus – den sanseporten i hjernen som må stenges for at våkenheten skal avsluttes og søvnen ta til. Da forskere obduserte hjernen til tidlige ofre for FFI, fant de en talamus som var gjennomboret av hull, nesten som en sveitserost. Prionproteinene hadde gravd tunneler gjennom talamus og helt ødelagt den strukturelle integriteten. Dette gjaldt særlig de ytre lagene av talamus, som utgjør sansedøren som skal stenges hver natt.

På grunn av hullene prionproteinene hadde laget, hadde sanseporten i talamus så å si kilt seg fast i åpen stilling. Pasientene kunne aldri skru av den bevisste sansingen av omgivelsene og kunne dermed heller ikke synke hen i den barmhjertige søvnen som de så desperat trengte. Uansett hvor mange sovepiller eller andre medisiner de tok, var det aldri nok til å skyve sanseporten igjen. I tillegg må alle signalene hjernen sender nedover i kroppen for at vi skal gjøre oss klar til å sove – senkningen av hjerterytmen, blodtrykket, stoffskiftet og kroppstemperaturen – gå gjennom talamus på vei nedover ryggmargen før de blir fordelt utover til kroppens forskjellige vev og organer. Men disse signalene blir sabotert når talamus er skadet, og dermed blir det enda mer umulig for pasientene å sove.

Det finnes få utsikter til en kur. Det har vært en viss interesse for det antibiotiske stoffet doxycyklin, som ser ut til å kunne sinke opphopningen av skadede proteiner i andre prionsykdommer, som Creutzfeldt-Jakobs sykdom, såkalt kugalskap. Kliniske tester med denne mulige behandlingen er nå på trappene.

I tillegg til kappløpet om en behandling og kur oppstår et etisk problem i forbindelse med denne sykdommen. Siden FFI er genetisk arvelig, har vi klart å spore deler av sykdommens herkomst tilbake gjennom generasjonene. Det genetiske slektstreet går helt tilbake til Europa, nærmere bestemt Italia, der det bor flere familier som er rammet. Et nitid detektivarbeid har fulgt den genetiske tidslinjen enda lenger tilbake, til en venetiansk lege sent på 1700-tallet som ser ut til å ha hatt et klart tilfelle av sykdommen. Utvilsomt går genet lenger tilbake i historien enn dette mennesket. Enda viktigere enn å spore opp sykdommens fortid er det imidlertid å forutsi dens fremtid. Den genetiske vissheten vekker et arvehygienisk ladet spørsmål: Hvis familien din har gener som innebærer at man en dag kan bli rammet av et dødelig fravær av evne til å sove, ville du da ønske å få vite om denne skjebnen? Og dessuten: Hvis du kjenner til denne skjebnen og ennå ikke har fått barn, vil det påvirke en eventuell beslutning om å få det, når du vet at du bærer på disse genene, og at du har muligheten til å hindre sykdommen i å spre seg til et nytt slektsledd? Det finnes ingen enkle svar, og i hvert fall ingen som vitenskapen kan (eller kanskje bør) gi – nok en grusom fasett av en allerede avskyelig sykdom.





## Søvnmangel og matmangel


FFI er fremdeles det sterkeste beviset vi har på at søvnmangel til slutt tar livet av mennesker. Vitenskapelig sett er det allikevel ikke helt vanntett, siden det kan være andre prosesser i forbindelse med sykdommen som bidrar til døden, og som er vanskelige å skille fra konsekvensene av søvnmangel. Det har kommet enkeltstående kasusrapporter om mennesker som har mistet livet på grunn av langvarig total søvndeprivasjon, som Jiang Xiaoshan. Han skal angivelig ha holdt seg våken i elleve døgn i strekk for å se alle kampene i fotball-EM i 2012 samtidig som han var på jobb hver dag. Den tolvte dagen ble Xiaoshan funnet død hjemme i leiligheten av sin mor, øyensynlig som en følge av søvnmangel. Man har også det tragiske dødsfallet til Moritz Erhardt, praktikant i Bank of America, som døde av et epileptisk anfall etter akutt søvnmangel på grunn av den overveldende arbeidsmengden som er så utbredt og forventet i denne bransjen, særlig for nyansatte i slike selskaper. Dette er allikevel bare kasusstudier, og det er vanskelig å validere og vitenskapelig bekrefte dem i ettertid.

Forskingsstudier på dyr har imidlertid gitt sikker dokumentasjon på hvor dødelig total søvnmangel er uten at det er noen komorbid sykdom inne i bildet. Den mest dramatiske, urovekkende og etisk provoserende av disse studiene ble offentliggjort i 1983 av et forskningsteam ved University of Chicago. Spørsmålet som lå til grunn for eksperimentet, var enkelt: Er søvn nødvendig for å leve? Ved å utsette rotter for en grusom prøvelse der de hindret dem i å sove flere uker i strekk, kom forskerne frem til et utvetydig svar: Rotter dør i gjennomsnitt etter 15 døgn uten søvn.

Snart kom to tilleggsresultater. For det første døde de like fort av søvnmangel som av matmangel. For det andre mistet rottene livet nesten like fort når de bare ble fratatt REM-søvn, som når de ble fratatt all søvn. Et totalt fravær av NREM-søvn viste seg å være like dødelig, det tok bare litt lengre tid før døden inntraff – i gjennomsnitt 45 døgn.

Det var imidlertid et problem. I motsetning til det som skjer ved sult, der det er enkelt å fastslå dødsårsaken, klarte ikke forskerne å finne ut hvorfor rottene hadde dødd når de ikke fikk sove, selv om døden hadde inntruffet raskt. Noen antydninger fikk man allikevel både fra undersøkelser under selve eksperimentet og gjennom obduksjoner i ettertid.

For det første hadde rottene raskt begynt å miste kroppsmasse under eksperimentet, til tross for at de spiste mer enn forsøksdyrene som hadde fått sove nok. For det andre kunne de ikke lenger regulere kroppstemperaturen. Jo lenger de gikk uten å sove, desto lavere sank kroppstemperaturen, i retning av romtemperaturen. Dette var en farlig tilstand å leve i. Alle pattedyr, også mennesker, lever på kanten av et temperaturmessig stup. Fysiologiske prosesser i en pattedyrkropp kan bare foregå innenfor et bemerkelsesverdig lite temperaturspenn. Havner man under eller over disse livets temperaturgrenser, går man en snarlig død i møte.

Det var ingen tilfeldighet at disse følgene for stoffskiftet og kroppstemperaturen inntraff samtidig. Når kroppstemperaturen synker, svarer pattedyr med å øke forbrenningen. Når man forbrenner energi, frigjør man varme, som øker temperaturen i hjernen og kroppen og får dem over den kritiske grensen slik at man unngår å dø. Men innsatsen skjedde til ingen nytte hos de søvnløse rottene. Som en gammel vedovn hvor spjeldet står vidåpent, rant varmen bare rett ut, uansett hvor mye drivstoff de fylte på med. Rottene brente seg selv innenfra som en respons på for lav kroppstemperatur.

Den tredje og kanskje mest avslørende konsekvensen av søvnmangel kunne skues på hårene. Rottene ble rett og slett tynnslitte i pelsen når de ikke fikk sove. De fikk sår over hele huden, på potene og på halen. Det var ikke bare rottenes stoffskifte som begynte å klappe sammen, men immunforsvaret også.[3] De klarte ikke å stanse de enkleste infeksjoner ved overhuden – eller under den, som vi skal se.

Som om disse ytre tegnene på svekket helse ikke var skremmende nok, avslørte obduksjonen like redselsfulle interne skader. Patologen ble møtt med et landskap preget av den største fysiologiske nød. Komplikasjonene strakte seg fra væske i lungene og indre blødninger til magesår. Enkelte organer, som leveren, milten og nyrene, hadde fysisk krympet i størrelse og vekt. Andre organer, som binyrene, som reagerer på infeksjon og stress, var blitt markant større. Nivået av hormonet kortikosteron, som har sammenheng med uro og frigjøres av binyrene, hadde skutt i været hos de søvnløse rottene.

Hva var så dødsårsaken? Det var det som var saken: Forskerne ante ikke. Ikke alle rottene hadde gått i døden med samme patologiske avtrykk. Det eneste fellestrekket hos alle rottene var at de hadde dødd (eller hatt stor sannsynlighet for å dø da forskerne avlivet dem).

I løpet av de neste årene ble det gjort flere eksperimenter som endelig løste mysteriet – de siste eksperimentene av denne typen, da resultatet fikk forskerne til å føle ubehag rundt etikken i disse eksperimentene (med rette, spør du meg). Det som til slutt tok livet av dyrene, viste seg å være blodforgiftning – en giftig og systemisk (i hele organismen) bakterieinfeksjon i blodomløpet på rottene som herjet med kroppen deres helt til de døde. Dette var imidlertid slett ingen ondartet infeksjon utenfra, det var en enkel bakterie fra rottenes egen tarmkanal som satte inn dødsstøtet – en infeksjon som et velfungerende immunforsvar styrket av søvn uten problemer ville ha avverget.

Den russiske forskeren Marie de Manacéïne hadde faktisk rapportert om den samme dødelige konsekvensen av vedvarende søvnmangel i den medisinske litteraturen et århundre tidligere. Hun hadde bemerket at unge hunder døde innen noen døgn hvis man hindret dem i å sove (studier jeg må innrømme at jeg synes det er vanskelig å lese om). Flere år etter de Manacéïnes studier beskrev noen italienske forskere en like dødelig virkning av total søvnmangel på hunder, i tillegg til at de observerte forringelse av nervecellene i hjernen og ryggmargen når hundene ble obdusert.

Først hundre år etter de Manacéïnes eksperimenter, og etter store fremskritt i muligheten for presise målinger ved laboratorieforsøk, avdekket forskerne ved University of Chicago hvorfor livet ender så brått når man ikke sover. Du har kanskje sett den lille røde plastbeholderen på veggen i ekstremt farlige arbeidsmiljøer der det står: «Knus glasset i nødssituasjoner.» Utsetter man en organisme for total søvnmangel, enten det er en rotte eller et menneske, oppstår det så avgjort en nødssituasjon, og man kan finne det biologiske motstykket til glasskår strødd utover i hjernen og kroppen, med dødelig virkning. Dette har vi omsider forstått.





## Nei, vent – du behøver bare å sove i 6,75 timer!


Når vi ser på de dødelige konsekvensene av både langvarig/kronisk og kortvarig/akutt søvnmangel, kan vi komme inn på en sak som nylig har vekket kontrovers innen søvnforskningen – en sak som mange aviser, og ikke minst enkelte forskere, misforsto. Den aktuelle studien ble utført av forskere ved University of California i Los Angeles og tok for seg søvnvanene hos bestemte førindustrielle stammefolk. Ved hjelp av aktivitetsarmbånd registrerte forskerne søvnen hos tre jeger- og sankerfolk som i stor grad lever uberørt av det industrialiserte moderne samfunn: tsimanéfolket i Sør-Amerika, og sanfolket og hadzafolket i Afrika, som vi allerede har vært innom. Etter at de hadde målt søvn og våkenhet gjennom døgnet i mange måneder, var resultatet klart: Stammefolkene sov i snitt bare 6 timer om sommeren og rundt 7,2 timer om vinteren.

Respekterte medier presenterte funnene som bevis på at mennesker allikevel ikke trenger en åtte timer lang natts søvn, og noen antydet at vi kan klare oss fint med seks timer eller mindre. For eksempel lød en overskrift i en større amerikansk avis:

«Søvnstudie hos moderne jeger- og sankerfolk avkrefter ideen om at vi er skrudd sammen for å behøve åtte timer søvn i døgnet.»

Andre tok utgangspunkt i en allerede feilaktig antagelse om at moderne mennesker bare trenger syv timer søvn, og trakk deretter i tvil om vi engang trenger såpass: «Behøver vi virkelig å sove syv timer hver natt?»

Hvordan kan disse velrenommerte og respekterte institusjonene trekke slike slutninger, særlig etter all forskningen jeg har presentert i dette kapitlet? La oss ta en grundig titt på funnene og se om vi kommer frem til den samme konklusjonen.

Når du leser avisen, vil du for det første se at stammefolkene gir seg selv muligheten til å sove 7–8,5 timer hver natt. I tillegg anslo armbåndet, som ikke gir noen presis gullstandardmåling av søvnen, at rundt 6 til 6,75 av disse timene gikk med til å sove. Søvnmuligheten disse menneskene gir seg selv, er dermed nesten identisk med det National Sleep Foundation og Centers for Disease Control and Prevention anbefaler for alle voksne mennesker: syv til ni timer i sengen.

Problemet er at enkelte blander tiden man sover, med tiden man gir seg selv mulighet til å sove. Vi vet at mange mennesker i det moderne samfunnet bare gir seg selv mulighet til å sove i 5 til 6,5 timer, noe som vanligvis innebærer at de faktisk sover så lite som 4,5 til 6 timer. Så nei, funnet viser ikke at jeger- og sankerfolk sover like lite som vi gjør i det postindustrielle samfunnet. De gir seg selv muligheten til å sove mer enn vi gjør.

La oss for det andre anta at målingene fra armbåndene er helt presise, og at disse stammefolkene bare sover 6,75 timer i snitt. Den neste feilslutningen som ble gjort på bakgrunn av disse funnene, var at mennesker dermed fra naturens side bare trenger å sove i 6,75 timer, og ikke mer. Her ligger problemet.

Hvis du igjen ser på avisoverskriftene jeg siterte, vil du legge merke til at de begge bruker ordet «å behøve». Men hva slags behov er det vi snakker om her? Den (feilaktige) antagelsen var at den søvnen stammefolkene oppnådde, er alt et menneske behøver. Det er to problemer med dette resonnementet. Et behov defineres ikke av hva man oppnår (noe vi har lært av sykdommen insomni), men derimot av hvorvidt søvnmengden er nok til å avstedkomme alle søvnens oppgaver. Det mest åpenbare behovet er behovet for å leve – og å leve sunt. Nå kan vi se at den gjennomsnittlige levealderen hos disse jeger- og sankerfolkene er så lite som 58 år, selv om de er langt mer fysisk aktive enn vi er, sjelden plaget av fedme, og ikke er rammet av den behandlede maten som tærer på helsen vår. Nå har de selvfølgelig heller ikke tilgang til moderne medisin og hygiene, to av grunnene til at vi i den industrialiserte første verden har en forventet levealder som er over ti år høyere. Men det er avslørende at voksne som i snitt bare sover i 6,75 timer om natten, ifølge epidemiologiske data ikke kan vente å leve lenger enn til tidlig i sekstiårene – svært nær den gjennomsnittlige levealderen hos disse stammefolkene.

Enda mer talende er imidlertid hva som vanligvis tar livet av folk i disse stammene. En vanlig dødsårsak hos voksne som har unnsluppet den høye spedbarnsdødeligheten og kommet seg trygt gjennom ungdomsårene, er infeksjoner. Et svakt immunforsvar er en konsekvens av for lite søvn, noe vi har tatt detaljert for oss. Jeg kan legge til at en av de vanligste formene for svikt i immunforsvaret som tar livet av mennesker i jeger- og sankersamfunn, er tarminfeksjoner – et interessant likhetstrekk med den dødelige infeksjonen i tarmkanalen som tok livet av de søvnløse rottene i de ovennevnte studiene.

Når vi tar hensyn til den lavere levealderen, som passer godt med den mye omtalte kortere søvntiden forskerne målte, kan vi avsløre den neste logiske bristen ved å spørre hvorfor disse stammefolkene later til å sove for lite i henhold til alt vi har lært av tusenvis av forskningsstudier.

Vi kjenner ennå ikke alle grunnene, men en sannsynlig medvirkende årsak ligger i betegnelsen vi bruker på disse stammene: jegere og sankere. En av de få universelle metodene man har for å tvinge dyr til å sove mindre, er å begrense tilgangen til mat og dermed innføre en viss grad av sult. Når det blir knapt med mat, blir det knapt med søvn også, siden dyrene prøver å holde seg våkne lenger for å skaffe føde. En av grunnene til at disse jeger- og sankerfolkene ikke er overvektige, er at de alltid ser etter mat, som det aldri er overflod av i lange perioder. De bruker store deler av tiden de er våkne, til å oppsøke og tilberede næring. For eksempel opplever hadzafolket dager da de får i seg 1400 eller færre kalorier, og de spiser regelmessig 300–600 færre kalorier daglig enn vi som lever i moderne vestlige samfunn. En stor del av året lever de dermed i en tilstand av lett hungersnød som kan utløse velkjente biologiske mekanismer som reduserer søvntiden, selv om søvnbehovet er høyere enn det man ville ha oppnådd med god tilgang på mat. Konklusjonen om at mennesker behøver under syv timer søvn, enten de lever i et moderne eller førindustrielt samfunn, ser altså ut til å være ren ønsketenkning, en tabloid myte.

## Er det for mye å sove ni timer om natten?

Epidemiologiske studier tyder på at forholdet mellom søvn og dødelighet ikke er lineært, altså at risikoen for å dø ikke blir lavere jo mer man sover (og omvendt). Isteden går dødeligheten oppover så snart man sover mer enn ni timer, slik at man får en slags speilvendt, skråstilt J:





I denne sammenheng er det to poeng det er verdt å nevne. For det første: Den som ser på detaljene i disse studiene, vil oppdage at dødsårsakene hos mennesker som sover i ni timer eller mer, blant annet er infeksjoner (f.eks. lungebetennelse) og immunaktiverende kreft. På bakgrunn av dokumentasjon vi har sett på tidligere i boken, vet vi at sykdom, og særlig sykdom som utløser en kraftig immunreaksjon, fører til at man sover mer. Derfor bør de sykeste menneskene sove mye for å kjempe mot sykdommen med søvnens helsefremmende fortrinn. Problemet er bare at enkelte sykdommer, som kreft, kan bli for mye for søvnens mektige innflytelse, uansett hvor mye man sover. Resultatet er en illusjon om at for mye søvn fører til en tidlig død, istedenfor den mer sannsynlige konklusjonen om at sykdommen ble for mye til tross for søvnens iherdige innsats. Jeg sier mer sannsynlig, og ikke like sannsynlig, for ingen har noensinne avdekket en biologisk mekanisme som viser at søvn på noen som helst måte er skadelig.

For det andre er det viktig ikke å overdrive poenget jeg prøver å få frem. Jeg mener ikke at det er bedre å sove 18 til 22 timer i døgnet enn 9 timer, om noe slikt overhodet er fysiologisk mulig. Søvnen fungerer neppe så lineært. Husk at det er det samme med mat, oksygen og vann, og at de også har en kurve formet som en speilvendt J i sammenheng med dødelighet. Ekstremt vanninntak kan gi farlig forhøyet blodtrykk som fører til slag eller hjerteinfarkt. For mye oksygen i blodet, en tilstand som kalles hyperoksi, er giftig for cellene, og særlig for hjernecellene.

I likhet med mat, vann og oksygen kan søvn stå i et slikt forhold til dødelighet i ekstreme tilfeller. Våkenhet er jo utviklingsmessig gunstig i riktig mengde, akkurat som søvn. Både søvn og våken tilstand gir samvirkende og livsviktige, om enn forskjellige, fortrinn i kampen for å overleve. Man må tilpasse seg ved å finne den rette balansen mellom våkenhet og søvn. For mennesker ser den balansen for en gjennomsnittlig voksen ut til å ligge på rundt seksten timer i våken tilstand og rundt åtte timer med søvn.

